བོད་མཐོ་སྒང་ཐོག་གི་གནམ་གཤིས་
འགྱུར་ལྡོག་གི་ཤུགས་རྐྱེན།
ཉེ་དུས་ཚན་རིག་དང་བོད་མིའི་ཉམས་ཞིབ་དཔྱད་དོན་ཕྱོགས་བསྡུས།

ནང་དོན་སྙིང་བསྡུས།

སྙན་ཐོ་འདི་ནི་བོད་རིགས་ཉམས་ཞིབ་པ་དང་རྒྱལ་སྤྱིའི་ཚན་རིག་པ།
སྤྱི་ཚོགས་ཚན་རིག་པ་རྣམས་ཀྱིས་བོད་མཐོ་སྒང་གི་གནམ་གཤིས་འགྱུར་ལྡོག་
ཐད་ཁྱོན་ཡོངས་ཀྱི་གནས་སྟངས་ལ་ཚན་རིག་པ་རྣམས་ཀྱིས་དཔྱད་ཞིབ་བྱས་
པའི་ཞིབ་འཇུག་གྲུབ་དོན་ཆ་ཚང་ལ་ཞིབ་ཕྲའི་བརྟག་དཔྱད་ཀྱིས་གཏན་འབེབས་
བྱས་པའི་ཡིག་ཆ་དང་པོ་དེ་ཡིན། གནད་དོན་ཕྱོགས་བསྡས་ཀྱི་ཡིག་ཆ་འདིའི
ནང་རྒྱལ་སྤྱི་དང་རྒྱ་ནག་གི་ཚན་རིག་པ་རྣམས་ཀྱིས་ཉམས་ཞིབ་མཐར་ཕྱིན་བྱས་
ཏེ་ཚན་རིག་གི་དུས་དེབ་ཁག་ཏུ་པར་སྐྲུན་བྱས་པའི་ཉེ་དུས་ཀྱི་དཔྱད་ཞིབ་སྙན་ཐོ་
ཁག་མི་འདྲ་བ་གྲངས་༡༥༠ ལྷག་ཕྱོགས་བསྡོམས་བྱས་པ་ཞིག་ཡིན།
དེ་ཡང་ས་ཁུལ་གཞན་ལས་བོད་ནང་གི་གནམ་གཤིས་འགྱུར་ལྡོག་དེ་
མྱུར་ཚད་མགྱོགས་པ་ཡོད་སྟབས་བོད་དེ་དེང་སྐབས་དཀའ་ངལ་ཆེན་པོ་ཞིག་
གི་ནང་ལྷུང་ཡོད། བོད་ནང་གི་རྩ་ཐང་ཉམས་ཆགས་དང་རྩྭ་ཐང་བྱེ་ཐང་དུ་འགྱུར་
བ། འཁྱགས་རོམ་བཞུར་སྟོངས་སུ་འགྲོ་བ་སོགས་འགྲོ་བ་མིའི་འཚོ་ཐབས་ཐད་
ཤུགས་རྐྱེན་སྣ་ཚོགས་ཞིག་འཕྲད་ཀྱི་ཡོད་པ་དེ་དག་གི་འགྲེལ་བཤད་ཞིབ་རྒྱས་
བཀོད་ཡོད།
བོད་ཀྱི་དཀའ་ངལ་ཞེས་པ་ནི། དོན་དུ་བོད་ཀྱི་རྒྱུག་ཆུ་བཞུར་ཡུལ་དང་
རླུང་བུ་རྒྱུ་ཡུལ། བོད་ཀྱི་གནམ་གཤིས་འགྱུར་ལྡོག་གི་དབང་གིས་མོན་སུན
ཏེ་ཆར་དུས་ཀྱི་ཆར་རླུང་བསྐྱེད་པ་ལ་ཕན་གནོད་འབྲེལ་སའི་ཨེ་ཤི་ཡའི་ཡུལ་གྲུ་
ཁག་གི་དཀའ་ངལ་ཡང་ཡིན། ཚན་རིག་པ་རྣམས་ཀྱིས་བོད་མཐོ་སྒང་ནི་རྒྱ་མཚོའི་
ངོས་ལས་སྤྱི་ལེ་བཞི་ནས་བརྒྱད་བར་གྱི་མཐོ་སར་ཆགས་པའི་གནམ་སྟེང་གི་
གླིང་ཕྲན་ཆེན་པོ་ཞིག་ཡིན་པ་དང་། འདིའི་རྒྱ་ཁྱོན་ནི་སའི་གོ་ལའི་རྒྱ་ཁྱོན་གྱི་
བརྒྱ་ཆ་གཉིས་ཙམ་ཟིན་གྱི་ཡོད་པར་བཤད་ཅིང་། བོད་མཐོ་སྒང་གིས་ཨེ་ཤི་ཡར་
ཤུགས་རྐྱེན་གྱི་གཞི་རྩ་བྱེད་པ་ཙམ་དུ་མ་ཟད། བྱང་པེ་སི་ཕིག་ལ་ཡང་ཤུགས་
རྐྱེན་བྱེད་ཀྱི་ཡོད། དེར་བརྟེན་རྒྱལ་སྤྱིའི་གནམ་གཤིས་འགྱུར་ལྡོག་གི་ཚོགས་
འདུའི་སྟེང་བོད་སྐོར་གཞུང་ཕན་ཚུན་དབར་དམིགས་བསལ་གླེང་སློང་ཚོགས་
ཆུང་བཀོད་སྒྲིག་བྱས་ཡོད་པ་དེ་ནི་འོས་ཤིང་འཚམ་པ་ཞིག་ཡིན།
གོང་དུ་བཀོད་པའི་གནད་དོན་འདི་དག་ནི་ད་ལྟའི་ཆར་ཀར་བོན་དབྱེ་
འཇོག་བྱེད་པོ་(net sequester of carbon)བོད་ཐོག་རྒྱལ་སྤྱིའི་ངོས་ནས་དོ་
སྣང་བྱེད་རྒྱུའི་བཟང་ཕྱོགས་ཀྱི་རྒྱུ་མཚན་ཡིན་པ་དང་། སྤྱིར་བོད་འདི་གྲང་ངར་
ཆེ་བའི་ས་ཁུལ་ཞིག་ཡིན་མོད། འོན་ཀྱང་དཔྱིད་དུས་དང་དབྱར་དུས་སུ་ཚ་དྲོད་
འཕར་མགྱོགས་པའི་རྐྱེན་གྱིས་རླུང་རྒྱུན་(jct stream)གྱི་ཁ་ཕྱོགས་བསྒྱུར་གྱི་
ཡོད། ཚ་དྲོད་དེས་རླུང་གི་གནོན་ཤུགས་དམའ་སར་གྱུར་སྟེ་མོན་སུན་ཆར་དུས
ཀྱི་ཆར་སྤྲིན་རྣམས་ཡུ་རེ་ཤི་ཡའི་དཀྱིལ་(heartofeurasia)གྱི་ས་ཁུལ་དུ་འདྲེན་
པར་བྱེད་ཀྱི་ཡོད། བོད་ཀྱི་གནམ་གཤིས་ནི་ས་མཐོའི་སྐམ་ཤས་ཆེ་བའི་གནམ
གཤིས་ཤིག་ཡིན་ནའང་། བརླན་གཤེར་གྱི་ཁྱད་ཆོས་ཀྱང་བསྐྲུན་ཐུབ་ཀྱི་ཡོད།
དེ་མིན་ཉེ་འཁོར་གྱི་ཚ་དྲོད་ཆེ་བའི་རྒྱ་གར་གྱི་ཆར་སྤྲིན་རྣམས་ཀྱང་བརྗིད་ཉམས་
ལྡན་པའི་ཧི་མ་ལ་ཡའི་གངས་ཕྲེང་བཅད་དེ་བོད་དུ་འཛུལ་ཞུགས་བྱེད་བཞིན་ཡོད།
གནས་སྟངས་འདི་དག་ལ་བརྟེན་བོད་ཀྱི་འཁྱགས་རོམ་དང་གངས་རི།གྲངས་ལས་
འདས་པའི་རྒྱུག་ཆུ། མཚོ། མཚེའུ། ནགས་ཚལ་དང་གཤེར་ས་སོགས་ཀྱིས་པ
ཀི་སི་ཏཱན་ནས་ཝེཏ་ནཱམ་དང་རྒྱ་ནག་བྱང་ཕྱོགས་བར་གྱི་ཨེ་ཤི་ཡའི་ས་ཁྱོན་དུ
དུས་ཡུན་རིང་མོ་ནས་གཞི་རྒྱ་ཆེ་བའི་ཁོར་ཡུག་ཐད་ཕན་ཐོགས་བྱུང་ཡོད།
དེ་སྔོན་བོད་མི་ཚོས་ཁོར་ཡུག་ཞབས་འདེགས་ཀྱི་གནད་དོན་ཐད་
དོ་ཕོག་དང་ཉམས་ཆག་བཏང་རིགས་ཕལ་ཆེར་བྱུང་མེད་ཅིང་། བོད་ནང་བཟོ་
ལས་འཛུགས་སྐྲུན་གྱི་བྱ་བ་དང་རྒྱུག་ཆུ་བཀག་བསྐྱིལ་གྱིས་ཆུ་མཛོད་བསྐྲུན
པ། གཤེར་ས་སྐམ་བསྒྱུར་གྱི་ལས་དོན་གཉེར་བ། དེ་བཞིན་ཉ་འཛིན་པ་དང་རི་
དྭགས་རྔོན་པ་སོགས་ཀྱང་ཕལ་ཆེར་བྱུང་མེད། སྔོན་དུས་བོད་ཀྱི་ཁོར་ཡུག་ནི
རང་བཞིན་ལྷད་མེད་ཀྱི་གནས་སྟངས་འོག་རྒྱུན་གནས་བྱུང་ཞིང་བོད་ཀྱི་རྩ་ཐང་
རྣམས་ཀྱང་ཉམས་སྐྱོན་དང་བཅད་རྒྱ་མེད་པར་གནས་ཡོད། དེ་བཞིན་བོད་ཀྱི་
གྲང་ངར་ཆེ་བའི་གནམ་གཤིས་དེས་ཧ་ཅང་འབོར་ཆེ་བའི་སྐྱེ་ལྡན་ཀར་བོན་ནམ་
ནག་རྫས་ཁག་ས་འོག་ཏུ་རྒྱུན་ཉར་ཐུབ་པའི་ཁེ་ཕན་བསྐྲུན་ཡོད། འགྲོ་བ་མི་ཚོས་
ས་ཁྱོན་ཧ་ཅང་ཆེན་པོ་ལོངས་སུ་སྤྱད་ཡོད་ཀྱང་ཁོར་ཡུག་ལ་དོ་ཕོག་འགྲོ་གཞིའི་
ཚད་བརྒལ་བེད་སྤྱོད་བྱས་རིགས་བྱུང་མེད་པ་དང༌། འབྲོག་ཁུལ་གྱི་སྡོད་གནས་
སྤོ་བསྐྱོད་བྱེད་པ་དེས་རྩྭ་ཁ་བཟང་བའི་ས་ཁུལ་ཁག་མུ་མཐུད་རྒྱུན་གནས་ཇི་ལྟར་
བྱེད་དགོས་པའི་ཤེས་རྟོགས་ཟབ་པོ་ཞིག་དང་། རྩྭ་ས་རྣམས་ལ་ཕུགས་སུ་གནོད་
མེད་ཚུལ་མཐུན་འོས་འཚམ་གྱིས་བེད་སྤྱོད་གཏོང་གི་ཡོད། ད་དུང་སྡོད་གནས་སྤོ་
བསྐྱོད་ཀྱི་འཚོ་བས་ཆེས་མཐུག་པའི་རྩྭ་ཐང་དང་ས་མཐོའི་ནེའུ་གསིང་ཐོག་གི་རྩྭ་
དང་རྩི་ཤིང་རྣམས་བསྐྱར་དུ་སྐྱེ་འཕེལ་ཡོང་རྒྱུར་གོ་སྐབས་ཀྱང་བསྐྲུན་གྱི་ཡོད།
ཉེ་བའི་ལོ་ཤས་ནང་གོང་གསལ་ཁོར་ཡུག་སོར་གནས་དང་ཞབས་
འདེགས་ཀྱི་གོ་སྐབས་ཡོངས་རྫོགས་ཉམས་ཆག་ཏུ་ཕྱིན་ཏེ། དེང་སྐབས་བོད་
འདི་ཀར་བོན་ཉར་འཇོག་བྱེད་ས་ཞིག་ཡིན་པའི་གནས་སྟངས་ལས་ལྡོག་སྟེ་དུད་
རླངས་ཕྱིར་འབུད་བྱེད་པོའི་ཛ་དྲག་གི་ཚད་གཞིར་ཆེས་མགྱོགས་པོ་སླེབས
བཞིན་ཡོད། ཕྱོགས་གཅིག་ནས་བལྟས་ན་གནས་སྟངས་འདི་ནི་གོ་ལ་ཧྲིལ་པོར་
ཤུགས་རྐྱེན་འབྱིན་པའི་གནམ་གཤིས་འགྱུར་ལྡོག་གི་ཆ་ཤས་ཡིན་མོད། འོན་
ཀྱང་ང་ཚོར་ཐོབ་པའི་ཡིག་ཆ་འདི་དག་གིས་དོན་གནད་འདི་དག་གི་ཐད་བོད་ནང་
གཞན་ལས་མགྱོགས་པ་ཡོང་བཞིན་པ་གསལ་སྟོན་བྱས་ཡོད། བོད་ནང་གི་ཁོར་
ཡུག་ཉམས་ཆག་གི་གནས་སྟངས་ཕལ་མོ་ཆེ་མིའི་ཐེ་བྱུས་དང་དངོས་སུ་འབྲེལ་བ་
ཡོད། དཔེར་ན་དེང་སང་གྲོང་ཁྱེར་དང་གྲོང་བརྡལ་ཁག་གི་མི་འབོར་འཕེལ་རྒྱས་
དང༌། མི་ཟོག་སྐྱེལ་འདྲེན་གྱི་འཕྲུལ་འཁོར་ཇེ་མང་། འཁོར་ལམ་དང་གནམ་ཐང་
མེ་འཁོར་ལམ་སོགས་འཛུགས་སྐྲུན་གྱི་ས་ཁྱོན་ཇེ་ཆེ། ཐ་ན་འབྲོག་པ་རྣམས་
གཏན་སྡོད་གཞིས་ཆགས་སུ་འཚོ་གནས་དགོས་པའི་སྐུལ་འདེད་དང་ཁོང་ཚོའི་
ལྷག་ལུས་སྒོ་ཕྱུགས་རྣམས་རྭ་སྐོར་དུ་བཅུག་སྟེ་རྒྱང་རིང་དུ་འགྲོ་བསྐྱོད་མི་ཆོག་
པ་བཟོས་པ།དེ་བཞིན་བོད་རིགས་མིན་པའི་མི་འབོར་ས་ཡ་མང་པོ་བོད་དུ་གཞིས་
སྤོས་བྱེད་དུ་བཅུག་པ། ཁོང་ཚོའི་འཚོ་བའི་རྟེན་གཞིར་བོད་རིགས་ཚོས་གཞི་རྩའི་
ཆ་ནས་བེད་སྤྱོད་ཉུང་ངུ་ལས་བྱེད་མྱོང་མེད་པའི་ནུས་ཤུགས་སྤྱོད་གོ་ཆེ་བའི་
དེང་དུས་ཀྱི་རྒྱས་སྤྲོས་ཅན་གྱི་ཅ་དངོས་ཁག་བོད་སར་ནང་འདྲེན་བྱེད་པ།རྒྱ་ནག་
ཏུ་ཕྱིར་འདྲེན་ཆེད་ས་ཁྱོན་ཧ་ཅང་ཆེ་བའི་ནགས་ཚལ་མང་པོ་གཅོད་འབྲེག་དང་
། ཚབས་ཆེའི་གཏོར་གཤིག་གི་ཉེན་ཁ་ཆེ་ལ་སྟངས་འཛིན་མེད་པའི་དུག་རིགས་
འབྱུང་བའི་གསེར་གྱི་གཏེར་ཁ་རྣམས་ཀྱིས་བོད་སའི་ཆུ་མང་པོ་འབག་བཚོག་
ཏུ་བཏང་སྟེ་དེང་སང་གཞི་རྒྱ་ཆེ་བའི་བཟོ་གྲྭ་བཙུགས་ཏེ་གསེར་དང་ཟངས། ལྐོ་
ལྕགས། རྡོ་སྣུམ་རིགས་དང་རླངས་རྫས་སོགས་བོད་ཀྱི་རང་བྱུང་ཐོན་ཁུངས་ཁག
རྒྱ་ནག་གི་ཚོང་ལས་ཆེད་གཏོང་བ། བོད་ཀྱི་གཙང་པོ་ཁག་བཀག་བསྐྱིལ་གྱིས
ཆུ་མཛོད་བསྐྲུན་པ། ཚོང་ལས་ཀྱི་ཆེད་དུ་མཚོ་ནང་གི་ཉ་བཟུང་པ། གཤེར་ས་
སྐམ་བསྒྱུར་བྱེད་པ། ཕྱིའི་སྲོག་ཆགས་དང་རྩི་ཤིང་གསར་སྤེལ་བྱེད་པ་སོགས་
གོང་བཀོད་གནད་དོན་ཡོངས་རྫོགས་ཀྱིས་བོད་ཀྱིས་མུ་མཐུད་ཀར་བོན་སིམ་
ཉར་བྱེད་པའི་ནུས་པར་འགོག་རྐྱེན་བཟོ་བཞིན་ཡོད།
གོང་དུ་བཀོད་པའི་བོད་ལྟ་བུའི་ས་ཁུལ་བྱེ་བྲག་པའི་ནང་གི་གནོད་རྐྱེན་
དེ་ཚོའི་ཐོག་ད་དུང་གོ་ལའི་གནམ་གཤིས་འགྱུར་ལྡོག་གི་གནས་སྟངས་འདིས་གོ་
ལ་ཧྲིལ་པོའི་ཐོག་གི་འཁྱགས་རོམ་ས་ཁུལ་ཕལ་ཆེར་མགྱོགས་མྱུར་བཞུ་བཞིན་
ཡོད་ལ། འདིས་འཕྲལ་དུ་ཚབས་ཆེན་གྱི་ཆུ་ལོག་དང་ཤ་འོད་བརྡོལ་བ། ས་རུད་
དང་འཁྱགས་མཚོ་བཞུར་བརྡོལ་འབྱུང་ཞིང་། ཕུགས་རྒྱང་རིང་པོར་འབྱུང་འགྱུར་
ལོ་བཅུ་ཕྲག་འགའ་ཞིག་གི་གནས་བབས་ལ་ཚོད་རྩིས་བྱས་པ་གཅིག་པུར་མཚོན
ན་ཡང་། འཁྱགས་རོམ་ཁག་རྩ་སྟོངས་སུ་འགྲོ་བ་དང་ཆབས་ཅིག་ལོ་འཁོར་མོར་
ཨེ་ཤི་ཡའི་དམའ་སར་ཆད་མེད་དུ་རྒྱུ་བའི་གཙང་པོ་ཁག་གི་བཞུར་རྒྱུན་ཡང་སྐམ་
ཆད་དུ་འགྲོ་རྒྱུའི་ཉེན་ཁར་སླེབས་ཡོད།
བོད་མཐོ་སྒང་གི་གཏན་ཆགས་འཁྱགས་སས་དགུན་དུས་སུ་བརླན་
གཤེར་རྣམས་འཁྱགས་པའི་ངོ་བོར་ཉར་སྲུང་བྱེད་པ་དང་། དཔྱིད་དུས་སུ་ཆུའི་ངོ་
བོར་བཞུར་བར་བྱས་ཏེ་གཤིན་ས་བསྐྲུན་པ་དང་སྟོན་ཐོག་འདེབས་ལས་ལ་ཕན་
རྐྱེན་བསྐྲུན་པ་བཅས་བྱེད་ཀྱི་ཡོད།
དེང་སང་བོད་ཀྱི་ས་ཁྱོན་ཡོངས་སུ་དྲོད་ཚད་ཆེས་མྱུར་པོས་འཕར་
བཞིན་པར་བརྟེན། གཤེར་ས་ཁག་སྐམ་ནས་ས་འོག་ཏུ་ཉར་སྲུང་བྱས་པའི་ཀར་
བོན་རྣམས་ན་རླངས་(methane)ཀྱི་རྣམ་པར་མཁའ་དབྱིངས་སུ་རྒྱུ་བཞིན་པ་
འདིས་ས་འོག་ཏུ་སིམ་པའི་ཀར་བོན་རྣམས་རླུང་ཁམས་ཀྱི་ཀར་བོན་གྱི་འབྱུང་
རྩར་འགྱུར་གྱིན་ཡོད།
གཏན་ཆགས་འཁྱགས་རིམ་ས་ཁུལ་རྣམས་རིམ་བཞིན་རྒྱ་ཁྱོན་ཇེ་ཆུང་
དུ་འགྲོ་བ་དང་དུས་མཚུངས་ས་འོག་གི་རྣམ་འགྱུར་སྐྱེན་པའི་རིམ་པའི་འཁྱགས་
པ་བཞུར་ཏེ། རྩི་ཤིང་གི་རྩ་བ་ས་འོག་ཏུ་མ་གྲམ་གོང་དུ་ཆུ་དམའ་སར་རྒྱུག་ཟིན་
གྱི་ཡོད། འདི་དག་གི་རྗེས་འབྲས་སུ་རྩྭ་ས་བྱེ་ཐང་དུ་འགྱུར་བ་དང་གཤིན་ས་སྐམ་
པོར་འགྱུར་བའི་གནས་སྟངས་གཉིས་ཀའི་ཉེན་ཚབས་ཇེ་མྱུར་དུ་འགྲོ་བཞིན་ཡོད།
ཆེས་ཉེ་དུས་ཀྱི་ཚན་རིག་གི་རྙེད་དོན་ལྟར་ན། ལོ་རབས་དྲུག་ཅུ་རེ
གྲངས་དང་བདུན་ཅུ་དོན་གྲངས་ནང་རྩྭ་ཐང་ཁག་གི་སྟེང་ཚད་བརྒལ་དང་རྒྱུན་
མཐུད་རང་བཞིན་གྱི་སྒོ་ཕྱུགས་མང་པོ་འཚོ་སྐྱོང་བྱས་པ་དེས་རྩ་ཐང་འཕྲོ་བརླག་
འགྲོ་བའི་མགོ་བརྩམས་པ་དང་། ཀར་བོན་ཕྱུག་པའི་སྤང་བོག་ཀྱི་ས་ནག་
པོ་རྣམས་དྲག་རླུང་དང་བུ་ཡུག་ལ་གཅེར་འདོན་བྱེད་པའི་གནས་སྟངས་དེ་ཛ་དྲག་
ཏུ་འགྱུར་བཞིན་པ་བཤད་ཡོད། དེང་སང་རྩ་ཐང་ཁག་གཞི་རྒྱ་ཆེན་པོས་ཉམས་
རྒུད་འགྲོ་བཞིན་ཡོད་པ་དང་། དུས་རྒྱུན་རྩི་ཤིང་དང་སྔོ་ལྡུམ་རིགས་ཀྱིས་སོ་
སོའི་སྐྱེ་ལྡན་འདུས་ཕུང་དང་ཀར་བོན་རྣམས་ས་འོག་ཏུ་ཉར་སྲུང་གིས་སྒོ་ཕྱུགས
ཀྱི་བག་མེད་ཟས་སྤྱོད་དང་གྲང་ངར་ཆེ་བའི་ལྷག་རླུང་ལས་སྐྱོབ་པར་བྱེད་ཀྱི་ཡོད་
མོད། འོན་ཀྱང་དེང་སང་གནས་སྟངས་འདི་དག་ཉམས་རྒུད་དང་རྩ་བརླག་ཏུ་འགྲོ་
བཞིན་ཡོད། ས་མཐོའི་སྤང་ལྗོངས་རྣམས་མགྱོགས་པོ་ནག་པོར་འགྱུར་གྱི་ཡོད་ལ།
ཕན་ཐོགས་ཡོད་པའི་ས་རྡུལ་རྣམས་དྲག་རླུང་གིས་བདས་ཏེ་ཤུལ་དུ་ལུས་པ་ནི་
རྩྭ་ལྗང་སྐྱེ་བ་ལ་ཕན་པ་མེད་པའི་ས་རྒོད་ཙམ་ཞིག་ཡིན། དེར་བརྟེན་དུས་རབས་
འགའི་རིང་རྩི་ཤིང་དང་སྲོག་ཆགས་བསྐྱར་འཚོ་ཐུབ་པའི་རེ་བ་ཆེན་པོ་མེད། ཆེས་
གཞི་རྒྱ་ཆེ་བའི་རྩ་ཐང་རྣམས་ཉམས་རྒུད་ཀྱི་གནས་སྟངས་འདིས་འབྲོག་པ་རྣམས
ཁོར་ཡུག་ཡུལ་སྤོ་དང་། ཆུ་རྒྱུན་བཞུར་ལམ་གཉེར་སྲུང་ལ་ཁ་གཡར་ཏེ་འབྲོག་ས་
དང་གནག་ཕྱུགས་ཁག་མི་བསྐྱར་ཀ་མེད་བཟོ་གིན་ཡོད། འབྲོག་པ་རྣམས་ཉམས
རྒུད་ཟིན་པའི་རྩ་ཁ་བསྐྱར་གསོའི་གནས་སྟངས་དང་ཁ་བྲལ་ཐབས་མེད་པ་ཞིག་
ཡིན་མོད། འོན་ཀྱང་དོན་དངོས་ནི་དེ་ལས་ལྡོག་སྟེ་ཐུན་མོང་ལ་བདག་པའི་འབྲོག
ས་རྣམས་བདག་སྐྱོང་བྱེད་མཁན་གྱི་འབྲོག་པ་རྣམས་འབྲོག་ས་དང་ཁ་བྲལ་བཏང་
བར་བརྟེན་ནམ་ཡང་ཐར་ཐབས་མེད་པའི་དཀའ་ངལ་གྱི་གནས་སུ་ལྷུང་ཡོད།
འདི་དག་ནི་ཡིག་ཆ་འདིའི་ནང་བཀོད་པའི་གནམ་གཤིས་འགྱུར་ལྡོག
གི་རྗེས་འབྲས་ཀྱི་གྲས་ཡིན་ལ། གལ་ཏེ་ཀློག་པ་པོ་རྣམས་ལ་ཐུགས་སྣང་མཆིས་
ཚེ་གནོད་སྐྱོན་དང་ཉམས་ཆག་ཇི་ལྟར་འགྲོ་བའི་ཁུངས་སྐྱེལ་ར་སྤྲོད་ཀྱི་བདེན་
དཔང་མཁྱེན་འདོད་ཡོད་ན་དེབ་འདིའི་མཇུག་མཆན་དུ་གསལ་བའི་དཔེ་དེབ་ཀྱི་
ཐོ་གཞུང་ཁག་ནས་གཟིགས་རོགས། ཐོ་གཞུང་དེ་དག་ཏུ་གསལ་བའི་ཞིབ་འཇུག་
ཡིག་ཆ་དེ་དག་ལས་ཕལ་ཆེ་བ་རག་ཐབས་དཀའ་བའི་དམིགས་བསལ་ཁྱད་ལས་
དུས་དེབ་ཁག་ཅིག་ཏུ་བཀོད་པའི་རྒྱ་ནག་གི་ཚན་རིག་པ་མང་པོས་གཞི་རྒྱ་ཆེ་
བའི་ཞིབ་འཇུག་བྱས་པའི་གྲུབ་དོན་གྱི་ཡིག་ཆའི་རིགས་ཡིན།
གྲུབ་དོན་ཡིག་ཆ་དེ་དག་ལ་སྐབས་རེ་ཕན་ཚུན་མི་མཐུན་པའི་ཆ་ཡང་
ཡོད། གང་ལྟར་སྣང་ཚུལ་དེ་དག་གིས་བོད་མཐོ་སྒང་དེ་དེང་སྐབས་ཚ་དྲོད་འཕར་
བའི་ཉེན་ཚབས་ནང་ལྷུང་བཞིན་པ་དང༌། བརླན་བཤེར་གཏན་སྐམ་དུ་འགྲོ་བ།
གནམ་གཤིས་ཀྱང་ཚབས་ཆེའི་གནས་སྟངས་སུ་འགྱུར་བཞིན་ཡོད་པ་བཅས་
གསལ་སྟོན་བྱེད་ཀྱིན་ཡོད། འགྱུར་ལྡོག་འདི་དག་གིས་རྒྱ་གར་དང་རྒྱ་ནག་གཉིས་
ཀའི་ཆར་དུས་ཀྱི་གནས་སྟངས་ལ་འགོག་རྐྱེན་དང་གནོད་སྐྱོན་ཐེབས་བཞིན་ཡོད།
བོད་རིགས་ཚོས་གོ་ལ་སྤྱི་ཡོངས་ཀྱི་གནམ་གཤིས་འགྱུར་ལྡོག་གི་
གནས་སྟངས་འདིར་གནོད་གཞིའི་རྒྱུ་རྐྱེན་ཆེས་ཆུང་ངུ་ལས་བསྐྲུན་པ་བྱུང་མེད་
ཀྱང་། ད་ཆ་གནམ་གཤིས་འགྱུར་ལྡོག་གི་གནོད་ཚབས་ཕོག་ཡུལ་གྱི་ངོས་ནས་
བཤད་ན་ཆེས་སྔ་ཤོས་ཀྱི་གྲས་སུ་གཏོགས་ཀྱི་ཡོད། ང་ཚོས་རྒྱལ་སྤྱིའི་གཞུང་
ཁག་ལ་ཀོ་པེན་ཧེ་གེན་(Copenhagen)གྱི་ཁོར་ཡུག་ཚོགས་ཆེན་དང་། དེ་རྗེས་
འབྲེལ་ཡོད་ལས་དོན་སྤེལ་བའི་གནས་སྐབས་གང་དུ་ཡང་སྒེར་སོ་སོའི་གནས་
སྐབས་ཀྱི་ཁེ་ཕན་གཅིག་པུར་མ་བསམས་པར་འཛམ་གླིང་སྤྱིའི་ཁེ་ཕན་དང་
འབྲེལ་བའི་ལས་དོན་གང་ཡོང་སྤེལ་ཐུབ་པའི་རེ་འདུན་འདོན་གྱི་ཡོད། ང་ཚོ་བོད
མི་རིགས་ཀྱི་ངོས་ནས་དེ་སྔ་ང་ཚོས་ཨེ་ཤི་ཡའི་ཁྱིམ་མཚེས་རྒྱལ་ཁབ་ཁག་ལ་
ཁོར་ཡུག་ཐད་ཞབས་འདེགས་གང་ལེགས་ཞུས་མྱོང་བ་ལྟར། ད་དུང་མུ་མཐུད་དེ་
ཞབས་འདེགས་ཞུ་ཐུབ་པའི་གདེང་ཚོད་དང་འགན་ལེན་ཞུ་ཐུབ་ཐབས་མེད་པར་
བློ་ཕམ་དང་སེམས་འཚབ་ཡོད། ང་ཚོས་རླུང་ཁམས་ནང་ཀར་བོན་གློད་གཏོང་
བྱེད་པོའི་རྒྱལ་ཁབ་གསར་རྙིང་གང་ཡིན་ཡང་ཕྱིན་ཆད་དཀའ་ངལ་སེལ་ཐབས་
ཀྱི་ནུས་ལྡན་ཐབས་ཇུས་འདོན་པའི་རྣམ་དཔྱོད་གོང་འཕེལ་ཡོད་བའི་རེ་བ་བྱེད་
བཞིན་ཡོད་ལ། འབྱུང་འགྱུར་སླར་ཡང་ཁྱིམ་མཚེས་རྒྱལ་ཁབ་ཁག་ཀྱང་དཀའ་
ངལ་དང་ཉམས་རྒུད་ནང་ཡུན་རིང་གནས་མི་དགོས་པར། དྭངས་གཙང་ཆུ་བོ་དང་
ཆར་དུས་ཀྱི་གནམ་གཤིས་ཁ་ལོ་སྒྱུར་བའི་གནས་བབས་བསྐྱར་གསོ་ཡོང་བའི་
ཆེད་དུ་བོད་མཐོ་སྒང་གི་ཁོར་ཡུག་ཉམས་ཆག་སླར་གསོའི་ཆེད་རྒྱལ་སྤྱིའི་ཐོག་
ནས་དཔལ་འབྱོར་གྱི་རོགས་རམ་ཡོང་བའི་དམིགས་བསལ་འབོད་སྐུལ་ཞུ་བཞིན
ཡོད།

ངོ་སྤྲོད།

གོ་ལ་སྤྱི་དང་ས་ཁུལ་བྱེ་བྲག་པ་གཉིས་ཀར་ཤུགས་རྐྱེན་ཐེབས་
བཞིན་པའི་གནས་སྟངས་ལ་བརྟེན་ནས་གནམ་གཤིས་འགྱུར་ལྡོག་དང་དེའི་
མཇུག་འབྲས་གཉིས་ནི་དེང་གི་དུས་འདིར་གླེང་སློང་མང་ཤོས་བྱེད་གཞིའི་
གནད་དོན་ཞིག་ཏུ་གྱུར་ཡོད། གནས་སྟངས་འདིའི་སྡུག་ཤོས་ཀྱི་ཆ་ནས་བརྗོད་
ན། རྒྱལ་ཁབ་དུ་མ་ཞིག་འཛམ་གླིང་གི་ས་ཁྲའི་ངོས་ནས་ནག་བསུབ་གཏོང་
སྲིད་པ་དང༌། ཐ་ན་འགྲོ་བ་མིའི་རིགས་ཀྱི་འཚོ་གནས་ལའང་གོད་ཆག་དང་
གཏོར་བརླག་གཏོང་ངེས་པ་ཡིན། ཚན་རིག་པ་དང་གནམ་གཤིས་རིག་པ་བ་
རྣམས་ཀྱིས་གོ་ལའི་དྲོད་ཚད་འཕེལ་སྟངས་དང་དེའི་མཇུག་འབྲས་ཐད་དུས་
ཡུན་རིང་པོའི་སྔོན་ནས་སྔོན་བརྡ་བཏང་ཡོད། འོན་ཀྱང་ལས་དོན་ཐག་གཅོད་
བྱེད་པོ་ཕལ་ཆེར་ལ་ཤུགས་རྐྱེན་དེ་ཙམ་མ་བྱུང་བར་བརྟེན་ཁོར་ཡུག་སྲུང་
སྐྱོབ་ཀྱི་ལས་དོན་ཐད་དེ་ཙམ་གྱི་ལས་འགུལ་སྤེལ་མེད། དེ་ལྟར་ང་ཚོས་གནད་
དོན་མང་པོ་ཞིག་ལ་སྣང་ཆུང་བཏང་བའི་རྗེས་འབྲས་ཁག་ཅིག་ནི་འདས་པའི་ལོ་
ཤས་རིང་རྣམ་པ་འདྲ་མིན་སྣ་ཚོགས་ཐོག་ནས་མངོན་སུམ་གྱི་མཐོང་ཆོས་སུ་
གྱུར་ཡོད། དཔེར་ན། ཐན་པ་དང་། ཆུ་ལོག དེ་བཞིན་ཨན་ཊར་ཊིག་(Antarc-
tic)གི་འཁྱགས་རོམ་སྲབ་ཏུ་འགྲོ་བ་སོགས་ཡིན།
རྒྱུན་གནས་ཐུབ་པའི་ཡར་རྒྱས་ཀྱི་ལག་ལེན་དང༌། ཁོར་ཡུག་དང
འཚམ་པའི་འཕྲུལ་ལས་འདེམས་སྒྲུག རྡོ་སོལ་གཙང་སེལ་འཕྲུལ་ལས། རང་
བྱུང་གི་འཛད་མེད་ནུས་ཤུགས་སྐྱེ་སྲིང་། ཐོན་ཁུངས་བདག་སྲུང་། ཐོན་སྐྱེད་
གཙང་བའི་ལག་ལེན། འབྱུང་ཁམས་དང་འཚམ་པའི་ཡར་རྒྱས་ཀྱི་རྒྱུད་རིམ་
གཙང་མ་སོགས་ཀྱི་གནད་དོན་འདི་དག་ཤོག་ཐོག་དང་ཚོད་ལྟའི་གནས་
སྐབས་སུ་ཡིད་སྨོན་སྐྱེ་འོས་པར་མངོན་ཀྱང་། དེང་རབས་ཀྱི་གྲོང་ཁྱེར་ཅན་དུ་
བསྒྱུར་རྒྱུའི་བྲེལ་ཟིང་ཆེ་བའི་ལས་དོན་དངོས་ཀྱི་ནང་གོང་གི་གདམ་ཀ་འདི་
དག་སྣང་མེད་ཟུར་འཇོག་བྱེད་པ་ཙམ་དུ་མ་ཟད། མི་མང་སྤྱི་བྱིངས་ཚོས་དེ་
དག་དང་འགལ་བ་ལྟག་སྤྲོད་ཀྱི་ལས་དོན་རྐྱང་རྐྱང་སྒྲུབ་ཀྱིན་ཡོད། མིས་བྱས་
པའི་རྒྱུ་རྐྱེན་དུ་མ་ལ་བརྟེན་ནས་དེ་སྔ་བྱུང་མ་མྱོང་བའི་གནམ་གཤིས་འགྱུར་
ལྡོག་གི་རྗེས་འབྲས་ཁག་གཅིག་ང་ཚོས་འཛམ་གླིང་གི་ལྷོ་སྣེ་དང་བྱང་སྣེའི་
འཁྱགས་རོམ་ཐོག་ནས་མཐོང་ཡོད། ད་དུང་མིའི་བྱ་སྤྱོད་ཀྱིས་བསྐྲན་པའི་
ཀར་བོན་(Carbon)གྱི་འགྱུར་ལྡོག་དང་གནམ་གཤིས་ཀྱི་མཇུག་འབྲས་ཁག་
གཅིག་ད་དུང་ཡང་ང་ཚོར་མངོན་གསལ་དོད་པོར་གྱུར་མེད།
དཔལ་འབྱོར་གནད་དོན་གྱི་ཆ་ནས་བཤད་ན། གནམ་གཤིས་འགྱུར་
ལྡོག་དང་འབྲེལ་བའི་རང་བྱུང་ཁམས་ཀྱི་གོད་ཆག་གིས་ཕྱི་ལོ་༢༠༠༨ དེ་བྱུང་
རབས་ནང་ཉེན་ཚབས་དང་བྱུས་ཉེས་ཆེ་ཤོས་གྲས་ཤིག་ཆགས་ཡོད་པ་དང་།
གནམ་གཤིས་དང་འབྲེལ་བའི་གནོད་ཚབས་ཀྱིས་ལོ་དེར་ཨ་སྒོར་དུང་ཕྱུར་
ཉིས་བརྒྱ་ཙམ་གྱི་གྱོང་གུན་ཕོག་ཡོད། འདི་ནི་ཕྱི་ལོ་༢༠༠༧ ལོའི་གྱོང་གུན་
དང་བསྡུར་ན་ལྡབ་གཅིག་འཕར་ཡོད། གོ་ལའི་ལྷོ་བྱང་གི་སྣེ་མོ་གཉིས་ཀར་
དྲོད་ཚད་འཕར་བཞིན་པ་དང་མཉམ་དུ་སྣེ་མོ་གསུམ་པར་ངོས་འཛིན་བྱེད་པའི་
བོད་མཐོ་སྒང་ཡང་གནས་སྟངས་དེ་ལས་བརྒལ་ཐུབ་མེད། གཤེར་ས་སྐམ་
སར་འགྱུར་བ་དང་། གཙང་ཆུའི་གནས་སྟངས་ལ་འགྱུར་ལྡོག རྩྭ་ཐང་བྱེ་ཐང
དུ་འགྱུར་བ། གཏན་འཁྱགས་ས་གཞིའི་ཉམས་ཉེས། འཁྱགས་རོམ་བཞུར་ནས
སྟོང་པར་འགྱུར་འགྲོ་བ་ལྟ་བུའི་རྗེས་འབྲས་ཀྱི་ཐོག་ནས་བཤད་ན། བོད་མཐོ་
སྒང་གི་དྲོད་ཚད་ནི་དེ་སྔོན་ཚོད་དཔག་བྱས་པའི་གནས་སྟངས་ལས་བརྒལ་
ཏེ་འཕར་བཞིན་པ་དང༌། བོད་ཀྱི་རང་བྱུང་ཁམས་ལ་བྱུང་བའི་གོང་གི་འགྱུར་
བ་འདི་དག་ལ་བརྟེན་ནས་ཟ་ཆའི་འགན་སྲུང་ལ་འཕྲད་པའི་དཀའ་ངལ་ཙམ་
མིན་པར། ཁྱོན་ཡོངས་ཀྱི་བོད་མཐོ་སྒང་གི་ཀར་བོན་སྙོམ་གནས་ལ་གནོད་
སྐྱོན་ཕོག་བཞིན་ཡོད། ཁྱིམ་མཚེས་རྒྱལ་ཁབ་ཁག་ལ་ཡང་ཤུགས་རྐྱེན་འཕྲད་
བཞིན་ཡོད། ང་ཚོས་གཤམ་འཁོད་ལེ་ཚན་རྣམས་ཀྱི་ནང་འཛམ་གླིང་ཁྱོན་
ཡོངས་ཀྱི་ཉམས་ཞིབ་པ་དང་ཚན་རིག་པ་རྣམས་ཀྱིས་བརྟག་དཔྱད་བྱས་པའི་
ཉམས་ཞིབ་རྙེད་དོན་ཁག་དང་བསྟུན་ཏེ་རྒྱུ་མཚན་རྩོད་གླེང་དང་སེམས་འཚབ་
གསལ་འདོན་བྱ་རྒྱུ་ཡིན།

བོད་མཐོ་སྒང་གི་གལ་གནད་རང་བཞིན།

བོད་ལ་ཉེ་དུས་གོ་ལའི་སྣེ་མོ་གསུམ་པ་དང་ཨེ་ཤི་ཡའི་ཆུ་མཛོད་ཅེས་
པའི་མིང་བཏགས་པ་དེ་རང་གིས་བོད་ཀྱི་གངས་རི་དང་ཆུའི་འབྱུང་ཁུངས་
རྣམས་ཀྱི་རིན་ཐང་ཇི་ཡིན་འགྲེལ་བརྗོད་བྱས་ཡོད། བོད་མཐོ་སྒང་དེར་
འཁྱགས་རོམ་བཞི་ཁྲི་དྲུག་སྟོང་ལྷག་ཡོད་ཅིང་། དེ་དག་རྒྱ་ཁྱོན་སྤྱི་ལེ་གྲུ་བཞི་
མ་འབུམ་གཅིག་དང་ལྔ་སྟོང་གྱི་ས་ཁྱོན་ལ་ཁྱབ་ཡོད། འདི་ནི་ས་གཞི་རིལ་
མོའི་ཐོག་གི་འཁྱགས་རོམ་མང་ཤོས་ཀྱི་ས་ཁུལ་དེ་ཡིན། བོད་མཐོ་སྒང་ནི་ལྷོ་
ཕྱོགས་ནས་མཐོ་ལ་བརྗིད་ཉམས་ཅན་གྱི་རི་བོ་ཧི་མཱ་ལ་ཡ་དང་། བྱང་ཕྱོགས་
སུ་ཁུ་ནུ་རི་རྒྱུད། ནུབ་ཕྱོགས་ནས་ཧིན་དུ་ཀུཤ་དང་པ་མིར་རི་རྒྱུད་བཅས་
ཀྱིས་བསྐོར་ནས་ཡོད། གནའ་དུས་ནས་བོད་མཐོ་སྒང་ཧི་མཱ་ལ་ཡ་དང་ཧིན་དུ
ཀུཤ་འཁྱགས་པའི་གཡོག་རིམ་རྣམས་ཉར་སྲུང་བྱས་ཤིང༌། འདི་ནི་གོ་ལའི་
སྣེ་མོ་གཉིས་ལས་གཞན་པའི་འཁྱགས་རོམ་གཞི་རྒྱ་ཆེས་ཆེ་ཤོས་སུ་ངོས་
འཛིན་བྱེད་བཞིན་པ་དེ་དེང་སང་བཞུར་སྟེ་སྟོང་པར་འགྱུར་བཞིན་ཡོད། ཚན་
རིག་པ་རྣམས་ཀྱིས་ད་ལྟའི་བར་ཧི་མཱ་ལ་ཡའི་བྱང་རྒྱུད་ཀྱི་རི་འདབས་སུ་
འཁྱགས་རོམ་གྱི་མཚོ་༣༤ ཙམ་ཡོད་པ་ར་སྤྲོད་བྱས་ཡོད་ཅིང་། རི་རྒྱུད་དེ་
དག་ནས་འབབ་པའི་རྒྱུག་ཆུ་རྣམས་སེང་གེ་ཁ་འབབ་དང་། ཡར་ཀླུང་གཙང་
པོ། གླང་ཆེན་ཁ་འབབ། རྫ་ཆུ། རྨ་ཆུ། འབྲི་ཆུ་སོགས་ཨེ་ཤི་ཡའི་ས་ཁྱོན་དུ་
རྒྱུག་བཞིན་པའི་གལ་ཆེའི་གཙང་ཆེན་རྣམས་སུ་འབབ་ཀྱི་ཡོད།

འཁྱགས་རོམ་དང་གཙང་ཆུ།

གོང་དུ་བཀོད་པའི་གངས་རི་དང་འཁྱགས་རོམ་རྣམས་ཀྱིས་བོད་
འདི་ཨེ་ཤི་ཡའི་ཆུའི་དགོས་མཁོ་སྐྲུན་མཁན་གྱི་གཙང་ཆེན་བཞིའི་འབྱུང་
ཁུངས་ཡིན། དཔེར་ན་དབྱར་དུས་གངྒའི་ཆུའི་བརྒྱ་ཆ་༧༠ ཙམ་དང་། གཙང་
ཆུ་གཞན་གྱི་ཆུའི་བརྒྱ་ཆ་༥༠ ནས་༦༠ ཙམ་ཞིག་རི་རྒྱུད་འདི་དག་ནས་
འབབ་བཞིན་ཡོད། འབྲི་ཆུས་རྒྱ་ནག་གི་འཐུང་ཆུའི་ཐོན་ཁུངས་བརྒྱ་ཆ་༤༠
ཟིན་གྱི་ཡོད། ད་དུང་འབྲས་ཀྱི་ཐོན་ཁུངས་བརྒྱ་ཆ་༧༠ ལྷག་དང་། འབྲུ་རིགས་
ཐོན་ཁུངས་ཀྱི་བརྒྱ་ཆ་༥༠། དེ་བཞིན་ཉ་ཚོང་ཐོན་ཁུངས་ཀྱི་བརྒྱ་ཆ་༧༠ ལྷག་
དང་། རྒྱ་ནག་རྒྱལ་ནང་གི་ཐོན་སྐྱེད་རྩ་འབོར་(GDP)གྱི་བརྒྱ་ཆ་༤༠ འབྲི་
ཆུར་བརྟེན་གྱི་ཡོད། བོད་མཐོ་སྒང་གིས་པ་ཀི་སི་ཏཱན་(Pakistan) གྱི་བྱེ་
ཐང་དང་། རྒྱ་གར། ཝེད་ནམ་(Victnam) ལྷོ་ཕྱོགས་ཀྱི་འབྲས་ཞིང་བར་གྱི་
ས་ཁུལ་ཁག་དང་། ཁམ་བྷོ་ཌི་ཡའི་(Cambodia) ཏོན་ལེ་སེབ་(tonlesap
lake)མཚོ་ཆེན་ནས་རྒྱ་ནག་བྱང་ཕྱོགས་ཀྱི་རྒྱ་ཐང་བར་གྱི་ཨེ་ཤི་ཡའི་ས་ཁུལ་
ཁག་ལ་ཆུའི་དགོས་མཁོ་བསྐྲུན་གྱི་ཡོད། ཡར་ཀླུང་གཙང་པོའམ་བྲཧ་མ་པུཏྲ་
(Brahmaputra)ཞེས་པའི་གཙང་ཆུ་འདི་ཉིད་ཀྱི་ཆུ་བོའི་རྒྱུག་ལམ་ནི་བོད་ཀྱི་
གངས་དཀར་ཏི་སེ་ནས་མགོ་བརྩམས་ཏེ་འབྲུག་ཡུལ་དུ་ཁྱོན་བརྒྱ་ཆ་༧.༨།
བང་ལ་དེཤ་(Bangladesh) ལ་ཁྱོན་བརྒྱ་ཆ་༨.༡། རྒྱ་གར་དུ་ཁྱོན་བརྒྱ་
ཆ་༣༣.༦། བོད་དུ་ཁྱོན་བརྒྱ་ཆ་༥༠.༥ བརྒྱུད་ས་ཁྱོན་ཀི་ལོ་མི་ཊར་གྲུ་བཞི་
མ་དྲུག་འབུམ་ལྔ་ཁྲི་ལྷག (༦༥༡,༣༣༥) གི་ས་གནས་སུ་ཆ་སྙོམ་སྐར་ཆ་རེཪ་
ཆུའི་འབབ་ཚད་མི་ཊར་ཤོ་གཟུགས་མ་༢༠,༠༠༠། ཙམ་བཞུར་གྱིན་ཡོད།
9,10 འཛམ་གླིང་ཁྱོན་ཡོངས་ཀྱི་མི་འབོར་བརྒྱ་ཆ་༤༧ ལ་ཉེ་བ་ཞིག་བོད་
མཐོ་སྒང་ནས་འབབ་བཞིན་པའི་ཆུའི་ཐོན་ཁུངས་ལ་བརྟེན་ཡོད། ཕྱི་ལོ་༢༠༠༣
ལོའི་སྙན་ཐོའི་ནང་ཚོད་རྩིས་བྱས་པ་ལྟར་ན། བོད་མཐོ་སྒང་ནས་བབས་པའི་
ཨེ་ཤི་ཡའི་ཆུ་ཆེན་ཁག་དང་དེ་དག་གི་བཞུར་བརྒྱུད་ས་ཁུལ་ཁྱོན་ཡོངས་ཀྱི་
རྒྱ་ཁྱོན་སྤྱི་ལེ་གྲུ་བཞི་མ་ས་ཡ་ལྔ་དང་བཞི་འབུམ་བདུན་ཁྲི་(༥.༤༧༧,༧༠༠)
བརྒལ་གྱི་ཡོད་པ་བཤད་ཡོད་པ་འདིས་གོ་ལ་སྤྱིའི་ས་ཁྱོན་གྱི་བརྒྱ་ཆ་༣ ཟིན་
གྱི་ཡོད། གཙང་ཆུ་འདི་དག་གི་བཞུར་བརྒྱུད་ས་ཁུལ་དུ་འཚོ་སྡོད་བྱེད་པའི་
མི་འབོར་དེ་དག་ཙམ་མིན་པར་ས་ཁུལ་གཞན་དག་ཏུ་འཚོ་སྡོད་བྱེད་པའི་མི་
འབོར་དུང་ཕྱུར་མང་པོ་བོད་མཐོ་སྒང་ནས་དྲངས་པའི་དབྱར་ཁའི་ཆར་སྤྲིན་
ལ་བརྟེན་གྱི་ཡོད། འཛམ་གླིང་སྤྱིའི་རི་སྐྱེས་སྲོག་ཆགས་ཐེབས་རྩས་བརྗོད་
པ་ལྟར་ན། བོད་མཐོ་སྒང་གི་རྩྭ་ཐང་ནི་འཛམ་གླིང་ཐོག་མི་མེད་ལུང་སྟོང་གི་
སྐམ་ས་གཞི་རྒྱ་ཆེ་ཤོས་ཤིག་དང་། ཡུ་རོ་ཨེ་ཤི་ཡའི་ནང་གི་ལྷད་མེད་དྭངས་
གཙང་གི་རི་རྒྱུད་རྩ་ཐང་རྒྱ་ཆེ་ཤོས་དེ་ཡིན། འཛམ་གླིང་གི་ཡང་ཐོག་ཏུ་འབོད་
པའི་སྐྱེ་ཁམས་ཁོར་ཡུག་འདི་རྒྱ་མཚོའི་ངོས་ལས་སྤྱི་སྙོམ་མཐོ་ཚད་མི་ཊར་
༤,༥༠༠ ཕི་ཊི་༡༥,༠༠༠ ཡོད་པ་དང༌། འབྲི་ཆུ་དང་རྫ་ཆུ། སེང་གེ་ཁ་འབབ་
ཐེ་བའི་གཙང་ཆེན་རྣམས་ཀྱི་མཐའི་རྒྱ་མཚོར་འབབ་པའི་འགྲུལ་བཞུད་རིང་པོ་
དེ་ཡང་འདི་ནས་མགོ་བཙུགས་ཀྱི་ཡོད། ས་ཆ་རྒྱ་ཁྱོན་དང་ཚ་ཁུལ་དང་ཉེ་བའི་
ཆགས་བབས་ཀྱི་དབང་གིས་བོད་མཐོ་སྒང་ནི་གོ་ལའི་ཐོག་གི་སྣོད་བཅུད་ཀྱི་
གྲུབ་ཆ་འཛོམས་ཤོས་ཀྱི་ས་མཐོའི་སྤྱི་ཚོགས་ཤིག་ཡིན།

ཀར་བོན་སིམ་འཇོག་བྱེད་སའི་གཏན་ཆགས་འཁྱགས་རིམ།

འཛམ་གླིང་གི་སྟེང་སའི་ཀར་བོན་ཀྱི་སུམ་ཆ་གཅིག་ཙམ་ཞིག་(བརྒྱ་
ཆ་ ༢༣ ནས་ ༤༨)གཏན་ཆགས་འཁྱགས་རིམ་གྱི་འོག་ཏུ་གནས་ཡོད་
ཅིང༌། འདིའི་ཉམས་རྒུད་ལ་བརྟེན་ནས་ཀར་བོན་ཧ་ཅང་ཕོན་ཆེན་ཞིག་རླུང
ཁམས་ཀྱི་ནང་དུ་འཛུལ་ཞུགས་བྱེད་པ་དེས་གོ་ལའི་ཚ་དྲོད་རྒྱས་རྒྱུར་ཤུགས
རྐྱེན་ཧ་ཅང་ཆེན་པོ་ཐེབས་ཀྱི་ཡོད། ཨར་ཊིག་དང་བྱང་ཕྱེད་གོ་ལའི་བྱང་ལྷག་
ས་ཁུལ་དུ་རྒྱ་ཁྱབ་ཀྱིས་ཆགས་པའི་གཏན་ཆགས་འཁྱགས་རིམ་དང་མི་འདྲ་
བར་བོད་མཐོ་སྒང་གི་གཏན་ཆགས་འཁྱགས་རིམ་ནི་ས་བབས་ཆེས་མཐོ་སར་
ཆགས་པའི་རི་མགོའི་གཏན་ཆགས་འཁྱགས་རིམ་ཞིག་ཡིན་པ་དང་།
རྒྱ་ཁྱོན་ཀི་ལོ་མི་ཊར་གྲུ་བཞི་མ་ས་ཡ་༡.༣ ནས་༡.༦ ཅན་གྱི་བོད་ཀྱི་གཏན་
ཆགས་འཁྱགས་རིམ་ནི་ས་འོག་ཏུ་དར་འཁྱགས་མང་བའི་དྲོད་ལྡན་གྱི་རང་
བཞིན་ཅན་ཞིག་ཡིན། གནས་སྟངས་འདིས་གནམ་གཤིས་འགྱུར་ལྡོག་དང་
དམིགས་བསལ་ཚ་དྲོད་འཕེལ་བའི་སྐབས་གནོད་སྐྱོན་དང་ཉམས་ཆག་འགྲོ་
སྐྱེན་པའི་གཉོད་ཆུང་ཅན་ཞིག་ཡིན་ལ། གཏན་ཆགས་འཁྱགས་རིམ་ཡོད་མེད་
ཀྱི་ཁྱད་པར་ལ་བརྟེན་ནས་ས་ཆའི་ཕྱིའི་སྒྲོམ་གཞི་དང་ནང་གི་ས་བཅུད་གཉིས་
ཀར་ཁྱད་པར་ཆེན་པོ་ཡོད།
བོད་མཐོ་སྒང་གི་ཚ་དྲོད་འཕར་བཞིན་པའི་གནམ་གཤིས་ཀྱི་ཤུགས་
རྐྱེན་འོག་སྐྱེ་དངོས་ཕྲ་ཕུང་རུལ་འཇིག་གི་འབོར་ཚད་འཕར་བའི་རྐྱེན་གྱིས་
ཀར་བོན་ཁག་གཏན་འཁྱགས་ས་གནས་ནས་ཕྱིར་ཐོན་རྒྱུ་༼དྲོད་ཚད་སེལ་
ཤས་སྒོར་ཐིག་(O°C)ལས་བརྒལ་བའི་སྐབས།༽ངེས་ཤིང་། ཕྱི་ལོ་༢༠༠༨
ལོར་ཝང་(Wang) གིས་ཁོང་ཚོའི་ཞིབ་འཇུག་བརྒྱད་བོད་མཐོ་སྒང་གི་རྩྭ
སས་གཡོགས་པའི་རི་རྒྱུད་ཡུལ་ལྗོངས་དང་རྣམ་འགྱུར་སྐྱེན་པའི་གཏན་ཆགས་
འཁྱགས་རིམ་གྱི་སྲབ་མཐུག་དབར་གྱི་ཁྱད་པར་གྱི་རྗེས་སུ་འགྲོ་ལྡོག་གི་གལ་
ཆེའི་འབྲེལ་བ་གྲུབ་ཡོད་པ་སྟེ། གཏན་ཆགས་འཁྱགས་རིམ་བཞུར་བའམ་རྣམ་
འགྱུར་སྐྱེན་པའི་ས་རིམ་མང་དུ་སོང་བའི་དབང་གིས་སྔོ་རྩའི་ཁེབ་གཡོག་ཉམས་
རྒུད་དང་ཇེ་ཉུང་དུ་འགྲོ་བར་བཤད་ཡོད། ཁོང་ཚོས་བོད་མཐོ་སྒང་གི་གཏན
ཆགས་འཁྱགས་རིམ་གྱིས་ཀར་བོན་ཏུན་(tonne)ས་ཡ་༡༢,༣༠༠ ཙམ་མམ་
ཡང་ན། འཛམ་གླིང་ཁྱོན་ཡོངས་ཀྱི་རྩྭ་ཐང་གིས་བདག་ཉར་བྱས་པའི་སྟེང་སའི་
སྐྱེ་ལྡན་ཀཪ་བོན་ཀྱི་བརྒྱ་ཆ་༣༧ ཙམ་ཞིག་ཉར་སྲུང་བྱས་ཡོད་པའི་ཚོད་དཔག་
དང༌། ད་དུང་རྨ་ཆུའི་ཆུ་མགོའི་ས་ཁུལ་དུ་ལོགས་སུ་ཞིབ་འཇུག་གཞན་ཞིག་
བྱས་པར། ས་ཁུལ་དེའི་གཏན་ཆགས་འཁྱགས་རིམ་ནང་ན་རླངས་གི་འབོར་མི་
ཉུང་བ་ཞིག་ཐིམས་གནས་ཡོད་པ་གསལ་སྟོན་བྱས་ཡོད།
གཏན་ཆགས་འཁྱགས་རིམ་ཉམས་རྒུད་དུ་ཕྱིན་པ་དེས་བོད་མཐོ་
སྒང་གི་ཀར་བོན་སྙོམ་གནས་ལ་དོ་ཕོག་ཙམ་མ་ཟད། ད་དུང་མངོན་པར་མི
གསལ་བར་དལ་བུར་འགྱུར་བ་འགྲོ་བཞིན་ཡོད་པས་འབྱུང་འགྱུར་བསྐྱར་གསོ་
བྱ་ཐབས་བྲལ་བའི་ཉམས་རྒུད་མང་དག་ཅིག་ཡོང་རྒྱུ་ཡིན་པ་དཔེར་ན། གདོད་
མའི་རི་སྐྱེས་རྩི་ཤིང་གི་རིགས་རྩ་སྟོང་། རྩྭ་ས་བྱེ་ཐང་དུ་འགྱུར་བ། འདམ་ས་
དང་སའི་བརླན་གཤེར་སྐམ་པ། ས་འོག་ཆུ་རིམ་དམའ་རུ་འགྲོ་རྒྱུ་སོགས་ཡིན།
ད་དུང་འགྱུར་བ་འདི་དག་གིས་དེང་དུས་ཀྱི་འཛུགས་སྐྲུན་བྱ་གཞག་རྣམས་
ཀྱང་ཉེན་ཁའི་གནས་སུ་ལྷུང་སྲིད་དོ།

ས་མཐོའི་རྩྭ་ཐང་དང་སྤང་ལྗོངས།

བོད་སྟོད་རྒྱུད་ཀྱི་བྱང་ཐང་ས་ཁུལ་ནས་ཤར་ཕྱོགས་ཀྱི་མཐའི་བར་
གྱི་ས་མཐོའི་རྩྭ་ཐང་ས་ཁུལ་འདི་ནི་རྒྱ་མཚོའི་ངོས་ལས་སྤྱི་སྙོམ་མཐོ་ཚད་མི་
ཊར་༤༥༠༠ ཡི་སར་ཆགས་ཡོད། དེ་ནི་ཧ་ལམ་བོད་ཀྱི་ས་ཁྱོན་གྱི་བརྒྱ་ཆ་
༧༠ ཙམ་ཟིན་གྱི་ཡོད། ས་མཐོའི་བྱེ་ཐང་དང་སྤང་ལྗོངས། རི་སྐྱེས་ཀྱི་ཤིང་
ཕྲན་དང་རྩི་ཤིང་སོགས་ཀྱིས་སྒོ་ཟོག་གནག་ཕྱུགས་སོགས་རྒྱུན་ཉར་ཐུབ་
པའི་མཐུན་རྐྱེན་བསྐྲུན་པ་དང་། གྲངས་འབོར་ཤིན་ཏུ་ཆེ་བའི་རི་སྐྱེས་སྲོགས་
ཆགས་སྣ་ཚོགས་ལའང་འཚོ་གནས་ཀྱི་དགོས་མཁོ་བསྐྲུན་གྱི་ཡོད། བོད་
མཐོ་སྒང་གི་ཆེས་ཡོངས་ཁྱབ་ཀྱི་སྐྱེ་ཁམས་མ་ལག་ཡིན་པའི་རི་རྒྱུད་རྩྭ་ཐང་
གིས་ཁྱོན་ཡོངས་ཀྱི་ས་ཁྱོན་བརྒྱ་ཆ་༦༠ ཙམ་ཟིན་གྱི་ཡོད་ཅིང༌། འདིས་སྐྱེ་
ལྡན་ཀར་བོན་ཧ་ཅང་འབོར་ཆེན་པོ་ཞིག་ཉར་སྲུང་བྱས་ཡོད།
བོད་མཐོ་སྒང་གི་རྩྭ་ཐང་བདག་སྲུང་བྱས་པ་དེས་སར་གནས་སྐྱེ་
ལྡན་ཀར་བོན་གྱི་ཁྱོན་འབོར་ཏུན་ས་ཡ་༧༤༠༠ ཙམ་ཡིན། རི་མཐོ་སའི་རྩ་
ཐང་གི་ས་ཞག་(topsoil) ནི་གཉོད་ཆུང་སྐྱེ་ལྡན་ཀར་བོན་གྱིས་ཤིན་ཏུ་ཕྱུག་
པ་ཞིག་ཡིན་མོད། སྐྱེ་དངོས་རྩྭ་ཤིང་གི་ཁེབ་གཡོག་ལ་འགྱུར་བ་ཐེབས་པའི་
རྐྱེན་གྱིས་གཉོད་ཆུང་སྐྱེ་ལྡན་ཀར་བོན་འབོར་ཆེན་ཞིག་རླུང་ཁམས་སུ་འཆོར་
སྲིད། དཔེར་ན་རི་མཐོའི་སྤང་ལྗོངས་ལ་ཉམས་ཆག་ཚབས་ཆེན་བྱུང་བའི་རྐྱེན་
གྱིས་གཉོད་ཆུང་སྐྱེ་ལྡན་ཀར་བོན་གྱི་བརྒྱ་ཆ་༩༢ ཙམ་ཉུང་དུ་ཕྱིན་པ་བཞིན་
ནོ།༼སྐབས་འདིར་ཇེ་ཉུང་དུ་འགྲོ་བ་ཞེས་པ་གཉོད་ཆུང་སྐྱེ་ལྡན་ནག་རྫས་ཁག་
རྒྱུ་རྐྱེན་འགའི་དབང་གིས་རླུང་ཁམས་སུ་གློད་གཏོང་བྱས་ཏེ་ས་ཐོག་ཏུ་ཉར་
ཚགས་བྱས་པའི་གྲངས་འབོར་ཉུང་དུ་ཕྱིན་པར་གོ་བ་ཡིན།༽ འདི་ལྟར་ལས
སླ་པོར་རླུང་ཁམས་ནང་གློད་གཏོང་བྱས་པའི་གཉོད་ཆུང་སྐྱེ་ལྡན་ནག་རྫས་ཀྱིས
སྐྱེ་ལྡན་ཀར་བོན་ཁྱོན་འབོར་གྱི་བརྒྱ་ཆ་༣༤ ནས་༥༤ བར་ཟིན་གྱི་ཡོད།
སྐུ་ཞབས་ཅིན་(Jin H. J) དང་ཁོང་གི་ལས་རོགས་ཚོས་ཕྱི་ལོ་
༢༠༠༠ ལོར་བོད་མཐོ་སྒང་གི་གཏན་ཆགས་འཁྱགས་རིམ་ལ་ཉམས་ཞིབ་
བྱས་པ་ལྟར་ན། འཁྱགས་པ་སོབ་པའི་ནམ་དུས་སུ་མཐོ་སའི་སྤང་ལྗོངས་
མི་ཊར་གྲུ་བཞི་མ་རེ་རེས་ཉིན་རེར་ནག་རྫས་འབར་རླངས་མི་ལི་གྷ་རམ་
(mg/ m) ༡༨༤༠ ནས་ ༣༠༥༠ ཙམ་རྔུབ་འཐེན་བྱེད་ཀྱིན་ཡོད་པ་བཤད་
ཡོད། བོད་མཐོ་སྒང་གི་གྲང་བའི་རང་བཞིན་ཅན་གྱི་འདམ་ས་དང་ན་སྤང་གིས་
ཨར་ཊི ཀ་ས་ཁུལ་གྱི་གཤེར་ས་དང་ཧ་ལམ་གཅིག་མཚུངས་སུ་མི་ཊར་གྲུ་བཞི་
མ་རེ་རེས་སྐྱེ་ལྡན་ཀར་བོན་ཀི་ལོ་༡༤.༤ (kg/m) ཉར་སྲུང་བྱས་ཡོད་ཅིང་།
ཚ་བའི་ཡུལ་གྱི་རྒྱ་ཆེའི་རྩྭ་ཐང་ལ་ལྟོས་ནས་བཤད་ན་བོད་མཐོ་སྒང་གིས་ཉར་
སྲུང་བྱས་པའི་སྐྱེ་ལྡན་ཀར་བོན་གྱི་ཁྱོན་འབོར་ནི་ཧ་ཅང་ཆེན་པོ་ཡིན།
བོད་མཐོ་སྒང་གི་སྐྱེ་ལྡན་འདུས་ཕུང་ཁག་གི་ནང་ཉར་ཚགས་བྱས་པའི་ཀར་
བོན་ཁྱོན་འབོར་ཏུན་ས་ཡ་༡༨༧༠ ཟིན་ཡོད་པའི་ཚོད་རྩིས་བྱས་ཡོད་ཅིང་།
གྲངས་འབོར་འདི་ནི་ཀར་བོན་ཏུན་ས་ཡ་༡༨༧༠ དང་དོ་མཉམ་ཡིན་པ་དང་།
རྒྱ་ནག་གི་རྩྭ་ཐང་ཁག་གི་སྐྱེ་ལྡན་འདུས་ཕུང་ཁྱོན་འབོར་གྱི་བརྒྱ་ཆ་༥༦ ལས་
བརྒལ་གྱི་ཡོད།

ཀར་བོན་དབྱེ་འཇོག་བྱེད་པའི་གཤེར་ས།

འཛམ་གླིང་ཁྱོན་ཡོངས་ཀྱི་གཤེར་ས་རྣམས་ཀྱིས་གོ་ལའི་སྐམ་ས་
དང་ཕྱེད་སྐམ་སའི་ས་ཁུལ་ཁག་ཏུ་གཤེར་བྱེད་བསྐྱར་གསོག་གི་བྱ་བ་གལ་
ཆེན་ཞིག་སྒྲུབ་ཀྱིན་ཡོད། བོད་མཐོ་སྒང་གི་གཤེར་ས་རྣམས་ནི་ཀར་བོན་
ཉར་སྲུང་བྱེད་པོ་གཙོ་བོ་ཡིན་པ་མ་ཟད། གཙང་ཆེན་ཁག་གི་འབབ་རྒྱུན་ལ
སྟངས་ཅིན་གྱི་བྱ་བ་གཙོ་བོ་དེ་ཡང་སྒྲུབ་ཀྱིན་ཡོད། གཤེར་ས་རྣམས་ཀྱིས་
འཇིབ་བལ་དང་འདྲ་བར་དབྱར་དུས་ཆུ་ཧ་ཅང་མང་བའི་སྐབས་འཇིབ་འཐེན་
དང་དགུན་དུས་ཆར་ཆུ་སྐམ་པའི་ཚེ་གློད་གཏོང་གི་བྱ་བ་སྒྲུབ་བཞིན་ཡོད། ཉེ་
དུས་ཀྱི་ཚ་དྲོད་ཆེ་བའི་གནམ་གཤིས་ཀྱིས་བོད་མཐོ་སྒང་གི་གཤེར་ས་ཁག་
སྐམ་གྱུར་གྱིས་གཤེར་སའི་རྒྱ་ཁྱོན་ཇེ་ཆུང་དུ་ཕྱིན་ཡོད་ཅིང་། རྒྱ་ནག་ཉིན་
རེའི་གསར་འགྱུར་ནང་བཀོད་པ་ལྟར་ན། གནམ་གཤིས་འགྱུར་ལྡོག་གིས་རྐྱེན་
པས་གཤེར་སའི་རྒྱ་ཁྱོན་ཇེ་ཆུང་དུ་ཕྱིན་པ་དེས་རྨ་ཆུ་དང་འབྲི་ཆུའི་བཞུར་
ཚད་ཇེ་ཆུང་དུ་འགྲོ་བཞིན་ཡོད་པ་བཀོད་འདུག རྒྱ་རིགས་ཚན་རིག་པ་སྐུ་
ཞབས་འཇིན་དང་ཁོང་གི་ལས་རོགས་ཚོས་ཕྱི་ལོ་༡༩༩༩ དང་༢༠༠༠ ལོར་
ཉམས་ཞིབ་བྱས་པ་ལྟར་ན། བོད་མཐོ་སྒང་གི་ཚྭ་མེད་ཆུའི་ས་ཁྱོན་ཧ་ལམ་སྤྱི་
ལེ་གྲུ་བཞི་མ་ཆིག་འབུམ་གསུམ་ཁྲི་ལྷག་(༡,༣༣,༠༠༠) ཙམ་ཟིན་གྱི་ཡོད་པར་
བཤད་ཡོད། འོན་ཀྱང་ཉེ་དུས་ཕྱི་ལོ་ ༢༠༠༤ དང་ ༢༠༠༧ ལོར་རྒྱ་
རིགས་ཏིང་(Ding, W.X) དང་ཁོང་གི་ལས་རོགས་ཚོས་ཉམས་ཞིབ་བྱས་
པ་ལྟར་ན། སྤྱི་ལེ་གྲུ་བཞི་མ་བཞི་ཁྲི་བརྒྱད་སྟོང་(༤༨,༠༧༠) ཙམ་ལས་མེད་
པར་བཤད་པ་འདི་གཉིས་ཀྱི་དབར་མི་མཐུན་པ་ཆེན་པོ་ཡོད། ཀར་བོན་
ཁྱོན་ཆེ་ཉར་སྲུང་བྱས་པའི་གནས་སྟངས་འདིས་གོང་སྨོས་གཤེར་ས་འདི་དག་
གིས་རླུང་ཁམས་ཀྱི་ཀར་བོན་ཁག་ཀྱང་ས་འོག་ཏུ་སིམ་ཉར་བྱེད་པའི་ནུས་པ་
བསྐྲུན་གྱི་ཡོད། ས་ཁུལ་འདི་དག་སྟངས་འཛིན་འཐུས་ཚང་མ་བྱུང་པ་ཡིན་ན་
དྲོད་ཁང་རླངས་རྫས་ཀྱི་འབྱུང་ཁུངས་ལྟ་བུར་འགྱུར་ཉེན་ཡོད།
ཀྲང་ཕཱ་ཡི་ལའིའུ་སོགས་ཀྱིས་སྣེ་ཁྲིད་ཉམས་ཞིབ་བྱས་པ་བརྒྱུད་
ཀར་བོན་གྱི་འབྱུང་ཁུངས་སམ། ཡང་ན་ཀར་བོན་སིམ་ཉར་གྱི་བྱེད་ལས་ཅན་
གྱི་གཤེར་ས་ཁག་ས་འོག་གི་ཆུ་རིམ་མཐོ་དམའ་དང་། ཁ་ཆར་འབབ་ཞོད་
ཆེ་ཆུང་དང་ཕན་ཚུན་འབྲེལ་བ་ཧ་ཅང་ཉེ་པོ་ཡོད་པ་ཤེས་རྟོགས་བྱུང་འདུག
ཁོང་ཚོས་ཤེས་རྟོགས་བྱུང་བ་ལྟར་ན་བྱང་ཤར་མཐོ་སྒང་གི་མཚོ་བྱང་བོད་
རིགས་རང་སྐྱོང་ཁུལ་(Ch:Haibei)ས་མཐོའི་གཤེར་སས་ལོ་ཏོག་སོགས་
སྐྱེ་འཚར་གྱི་ནམ་དུས་སུ་ཀར་བོན་འབར་རླངས་གྷ་རམ་༣༡༦ ཙམ་སིམ་
ཉར་བྱེད་ཀྱི་ཡོད། སྐྱེ་འཚར་མེད་པའི་ནམ་དུས་སུ་ཀར་བོན་འབར་རླངས་གྷ་
རམ་ ༥༤༦ ཙམ་གློད་གཏོང་བྱེད་ཀྱི་ཡོད་འདུག ཁྱོན་བསྡོམས་སྤྱི་ལེ་གྲུ་བཞི་
མ་ ༦.༢ ཙམ་གྱི་ས་ཁྱོན་ཡོད་པའི་ལྷ་ཀླུའི་འདམ་གཞུང་དེས་ལོ་ལྟར་ཀར
བོན་ཏུན་བདུན་ཁྲི་བརྒྱད་སྟོང་ལྷག་(༧༨,༨༠༠) ཙམ་སིམ་ཉར་བྱེད་པ་དང་
འཚོ་རླུང་ཏུན་ལྔ་ཁྲི་བདུན་སྟོང་ལྷག་(༥༧,༣༠༠) ཙམ་ཐོན་བསྐྱེད་བྱེད་ཀྱིན་
ཡོད། བོད་མཐོ་སྒང་གི་སྟེང་སའི་སྐྱེ་ལྡན་ཀར་བོན་ཉར་གསོག་གི་འབོར་ཚད་
དེ་གོ་ལ་སྤྱིའི་སྟེང་སྐྱེ་ལྡན་ཀར་བོན་ཀྱི་བརྒྱ་ཆ་༢.༥ ཟིན་ཡོད། འོན་ཀྱང་བོད་
ཀྱི་ས་ཁྱོན་དེས་གོ་ལའི་སྐམ་སའི་བརྒྱ་ཆ་༡.༧ ལས་ཟིན་གྱི་མེད་ཅིང་། ད་དུང་
དེའི་བརྒྱ་ཆ་༨ གྲང་ངར་ཆེ་བའི་གཤེར་སའི་ནང་གནས་ཡོད། གཤེར་ས་གྲང་
མོའི་ནང་སྐྱེ་ལྡན་ཀར་བོན་གྱི་འདུས་གསོག་འདི་འདྲའི་ཚད་མཐོ་བོ་བྱུང་བ་
འདི་ནི་གྲང་ངར་ཆེ་སར་སྐྱེ་ལྡན་དངོས་པོ་རུལ་སྲུངས་སུ་འགྱུར་ཚད་དམའ་པོ་
ཡིན་པའི་གནས་སྟངས་ལ་ཐུག་ཡོད། རྒྱ་ནག་ནང་མཚོ་དང་མཚིའུ་ཁག་དང་།
གཙང་ཆུའི་ཉེ་འགྲམ་གྱི་བརླན་ཤས་ཆེ་བའི་འདམ་ཐང་མ་བརྩིས་པའི་རང་
བྱུང་གཤེར་ས་ཇི་ཡོད་ཀྱི་ཕྱོགས་སྡོམ་ཡིག་ཆའི་ནང་རང་བྱུང་གཤེར་ས་ཁྱོན་
ཡོངས་ཀྱི་བརྒྱ་ཆ་ ༥༡ ལྷག་བོད་ཀྱི་ས་ཆར་ཡོད་པ་བཤད་འདུག འདི་དག
ཕལ་ཆེར་ཚ་འདམ་དང་། ན་འདམ། གཙང་ཆུའི་འདམ་ར་བཅས་ཀྱིས་གྲུབ་
ཡོད། ཅིན་དང་ཁོང་གི་ལས་རོགས་ཚོའི་རྩིས་འབྲས་ལྟར་ན། བོད་མཐོ་སྒང་
ཐོག་གི་གཙང་ཆུའི་འདམ་ར་རྣམས་ཀྱི་ལོ་རེར་གློད་གཏོང་བྱེད་པའི་ན་རླངས་
ཀྱི་འབོར་ཚད་དེ་ཏུན་འབུམ་བདུན་བཅུ་དོན་ལྔ་ནས་ས་ཡ་གཅིག་དང་ལྔ་ཁྲི་
བར་ཡིན་འདུག འོན་ཀྱང་ཏིང་དང་ཁོང་གི་ལས་རོགས་ཚོས་ཚ་འདམ་དང་ན་
འདམ། གཙང་ཆུ་བཅས་ཚང་མའི་ཁྱོན་ཡོངས་ཀྱི་ན་རླངས་གློད་ཚད་དེ་ཏུན་
འབུམ་ ༥༦ ཙམ་ཡིན་པའི་ཚོད་དཔག་བྱས་འདུག
གཤེར་ས་རྣམས་ཀྱིས་རླུང་ཁམས་ཀྱི་ཀར་བོན་འཁོར་བསྐྱོད་ལ་ཕན་གནོད་
འབྲེལ་ཚུལ་མི་འདྲ་བ་བཞི་ཡོད།
༡ ས་གཞིར་བདག་གཅེས་སྐྱོ་བ་དང་ཆུ་ཁ་དམའ་རུ་སོང་བ།ཁོར་ཡུག་
ལ་གནོད་པའི་མིའི་བྱ་སྤྱོད་བཅས་ལ་བརྟེན་ནས་གཤེར་ས་ཁག་གིས་ཀར་
བོན་གློད་གཏོང་བྱེད་ཀྱི་ཡོད་པ་དང་། དེ་བཞིན་གནམ་གཤིས་དྲོ་རུ་ཕྱིན་པའི་
རྐྱེན་གྱིས་གཏན་ཆགས་འཁྱགས་རིམ་བཞུར་བར་བྱེད་ཅིང་། འདིས་གཤེར་
ས་ཁག་གིས་སིམ་ཉར་བྱས་པའི་ན་རླངས་ཀྱི་རིགས་རྣམས་རླུང་ཁམས་ནང་
གློད་གཏོང་བྱེད་སྲིད།
༢ གཤེར་ས་ཁག་མང་པོས་མུ་མཐུད་རླུང་ཁམས་ནས་ཀར་བོན་གྱི་
རིགས་རྣམས་འོད་ཀྱི་སྦྱོར་སྡེབ་(photosynthesis) བརྒྱུད་ནས་རང་གནས་
སུ་དབྱེ་འཇོག་གིས་ས་འོག་ཏུ་མུ་མཐུད་ཉར་གསོག་བྱེད་ཐུབ་ཀྱི་ཡོད།
༣ གཤེར་ས་རྣམས་ཀྱིས་ཆུ་རྒྱུད་ས་ཁུལ་ནས་བྱུང་བའི་ཀར་བོན་གྱིས་
ཕྱུག་པའི་སྙིགས་བསགས་ཀྱི་རིགས་རྣམས་ཉར་སྲུང་བྱེད་པ་དང་། ཡང་ཆུའི་
ནང་བཞུ་བའི་ཀར་བོན་རྣམས་རྒྱུགས་ཆུ་བརྒྱུད་དེ་ཉེ་འཁོར་གྱི་སྐྱེ་ཁམས་མ་
ལག་ཁྲོད་གློད་གཏོང་ཡང་བྱེད་སྲིད། འདི་ལྟའི་ས་ཐོག་ཏུ་ཀར་བོན་འོར་འདྲེན་
གྱི་བརྒྱུད་ལམ་འདིས་ནག་རྫས་དབྱེ་འཇོག་དང་རླུང་ཁམས་ནང་གློད་གཏོང་
གི་ཚད་གཞིར་ཤུགས་རྐྱེན་ཐེབས་ཀྱི་ཡོད།
༤ གནམ་གཤིས་འགྱུར་ལྡོག་གིས་གཤེར་སའི་བྱེད་སྒོ་ལའང་ཤུགས་
རྐྱེན་ཐེབས་ནས་དྲོད་ཁང་རླངས་རྫས་ཀྱི་འབྱུང་རྐྱེན་ནམ། ཡང་ན་དྲོད་ཁང་
རླངས་རྫས་སིམ་ཉར་གྱི་བྱ་བ་སྒྲུབ་སྲིད་པ་ཡིན།
དྲོད་ཚད་འཕར་བའི་མཇུག་འབྲས་སུ་གཏན་ཆགས་འཁྱགས་རིམ་ཁག་བཞུར་
བའི་ཉེར་ལེན་གྱིས་གཤེར་ས་ཁག་གིས་ཀར་བོན་གསོག་ཉར་དང་དབྱེ་འཇོག་
ཇེ་ཉུང་དུ་འགྲོ་བའི་རྒྱུ་རྐྱེན་ཡང་བྱེད་ཀྱི་ཡོད། དེ་ལྟར་ཡང་བོད་མཐོ་སྒང་གི་
དབྱར་དུས་ཀྱི་དྲོད་ཚད་དམའ་བའི་གནས་སྟངས་ཀྱིས་ན་རླངས་ཀྱི་ཐོན་འབབ་
དང་གློད་གཏོང་གི་ཚད་གཞི་དམའ་པོར་གནས་ཐུབ་པ་གསལ་སྟོན་བྱས་
འདུག་

ཨེ་ཤི་ཡའི་ཆར་དུས་ཀྱིས་ཤུགས་རྐྱེན།

བོད་མཐོ་སྒང་གིས་ཨེ་ཤི་ཡའི་ཆར་དུས་ཀྱི་ཤུགས་རྐྱེན་དང་དེའི་
སྟངས་འཛིན་གྱི་ལས་དོན་གལ་ཆེན་ཞིག་སྒྲུབ་ཀྱིན་ཡོད། དབྱར་དུས་བོད་མཐོ་
སྒང་དང་ལྷོ་ཨེ་ཤི་ཡའི་ས་ཁུལ་ཁྱོན་ཆེ་ཞིག་རྒྱ་གར་རྒྱ་མཚོ་ལས་དྲོད་ཚད་
མཐོ་བ་ཆགས་པ་འདིས་མཐའ་ཡི་རྒྱ་མཚོར་དོ་མི་སྙོམ་པའི་གནོན་ཤུགས་
སྤྲོད་པ་དང༌། བརླན་གཤེར་དང་རླུང་གི་རྒྱུ་བ་འདྲེན་པའི་རྐྱེན་བྱེད། བོད་མཐོ་
སྒང་གིས་བྱ་བའི་རིམ་པ་འདི་དཔྱིད་དུས་སུ་འགོ་འཛུགས་བྱེད་ཀྱི་ཡོད། ས་
གཞིའི་ཕྱི་ངོས་ཀྱིས་གོ་ལའི་རླུང་ཁམས་ལས་ཉི་འོད་མང་བ་བསྡུ་ལེན་བྱེད་
ཀྱི་ཡོད་སྟབས། བོད་མཐོ་སྒང་གི་མཁའ་རླུང་ལས་དྲོད་ཚད་མཐོ་བའི་སྐམ་
སའི་ངོས་རྒྱ་ཆེན་པོ་ཞིག་བསྐྲུན་གྱི་ཡོད། འདིས་མཚོ་ཁ་དང་སྐམ་སའི་རླུང
ཁམས་ལ་གནོན་ཤུགས་ཀྱི་བར་ཁྱད་ཆེ་རུ་བཏང་བའི་རྐྱེན་གྱིས་མོན་སུན་
(monsoon) ཆར་དུས་ཀྱི་ནུས་ཤུགས་སྤེལ་གྱི་ཡོད།
ཕྱི་ལོ་ ༢༠༠༧ ལོར་ཁྲེང་(Cheng)དང་ཝུ་(Wu)གཉིས་དང་ཕྱི་ལོ་
༢༠༠༤ ལོར་ལེན་(Lin)དང་ཁོང་གི་ལས་རོགས་བཅས་ཀྱིས་ཉམས་ཞིབ་
བྱས་པ་ལྟར་ན། མཐོ་སྒང་གི་འཁྱགས་ས་སོབ་པ་དང་འཁྱགས་སར་འགྱུར་
བ་འགྲོ་བའི་གནས་སྟངས་འདིས་རླུང་ཁམས་ཀྱི་འཁོར་བསྐྱོད་ལ་གནད་ཆེའི་
ཤུགས་རྐྱེན་ཐེབས་ཀྱི་ཡོད་པ་བཤད་འདུག ས་འོག་གི་རྣམ་འགྱུར་སྐྱེན་
པའི་འཁྱགས་རིམ་བཞུར་བའི་རྐྱེན་གྱིས་སའི་ནང་གི་བརླན་གཤེར་འཕེལ་
རྒྱས་སུ་ཕྱིན་པ་འདིས་ས་གཞིའི་ཕྱི་ངོས་དང་རླུང་ཁམས་དབར་ཚ་དྲོད་བརྗེ་
ལེན་གྱི་ཚད་གཞི་མཐོ་རུ་འགྲོ་ཡི་ཡོད། འདི་ལྟའི་བརྒྱུད་རིམ་ལས་བྱུང་བའི་ཚ་
དྲོད་དང་བརླན་གཤེར་གྱི་འགྱུར་ཁྱད་འདིས་ཤར་ཨེ་ཤི་ཡའི་གནམ་གཤིས་ལ་
ཕན་གནོད་ཆེན་པོ་འབྲེལ་གྱི་ཡོད། དཔེར་ན། རྒྱ་ནག་ལྷོ་ཕྱོགས་དང་འབྲི་ཆུའི་
བཞུར་རྒྱུད་ཀྱི་དཀྱིལ་ཁུལ་དང་སྨད་ཆའི་ས་ཁུལ་ཁག་གི་དབྱར་ཁའི་ཆར་ཞོད་
ཀྱི་འགོ་འཛུགས་ནམ་ཡོང་བོད་མཐོ་སྒང་གི་དཔྱིད་ཀའི་འཁྱགས་པ་སོབ་དུས་
ཀྱིས་ཤུགས་རྐྱེན་བྱེད་པ་ལྟ་བུ་ཡིན།
ཕྱི་ལོ་ ༢༠༠༩ ལོར་ཏིང་(Ding)དང་ཁོང་གི་ལས་རོགས་ཚོའི་
ཉམས་ཞིབ་ལས་བོད་མཐོ་སྒང་གི་དཔྱིད་དུས་གངས་རིའི་མཐུག་ཚད་དང་
འབྲི་ཆུའི་བཞུར་རྒྱུད་ཀྱི་དཀྱིལ་སྨད་ས་ཁུལ་ཁག་གི་དབྱར་དུས་ཀྱི་ཆར་
ཞོད་འབོར་ཚད་དབར་གལ་གནད་ཧ་ཅང་ཆེ་བའི་འབྲེལ་བ་གྲུབ་ཡོད་པ་ཤེས་
རྟོགས་བྱུང་འདུག བོད་མཐོ་སྒང་གི་དཔྱིད་ཀ་དང་དབྱར་ཁའི་ནམ་དུས་ཀྱི་ཚ་
དྲོད་ཀྱིས་རྒྱ་ཆེ་བའི་ཨེ་ཤི་ཡའི་དབྱར་ཁའི་གནམ་གཤིས་འཁོར་བསྐྱོད་ཀྱི་རྒྱུ་
རྐྱེན་གཙོ་བོ་བྱེད་ཀྱི་ཡོད། བོད་མཐོ་སྒང་གི་ཚ་དྲོད་ཀྱིས་ས་གཞིའི་ངོས་སུ་
དྲག་རླུང་འཁོར་བསྐྱོད་དང་། རླུང་ཁམས་གོང་མའི་ལྡོག་འཁོར་དྲག་རླུང་སྐྱེད་
པའི་རྒྱུ་རྐྱེན་བྱེད་པ་འདིས། མཐོ་སྒང་གི་ཤར་ཕྱོགས་སུ་རླུང་གི་རྒྱུ་བ་ཤུགས་
ཆེ་ཞིག་འདྲེན་པའི་རྐྱེན་བྱེད་པ་ཡིན། དེས་ན་རྒྱ་ནག་ཤར་ཕྱོགས་ཀྱི་དབྱར
ཁའི་ཆར་དུས་ནི་བོད་མཐོ་སྒང་གི་ཚ་དྲོད་ལ་བརྟེན་ནས་འབྱུང་བ་ཡིན།
དམིགས་བསལ་དགུན་དུས་ཀྱི་རྒྱུན་ལྡན་མིན་པའི་ཁ་བའི་མཐུག་
ཚད་ཀྱིས་རྒྱ་ནག་ནང་གི་ཆར་ཞོད་ལ་ཤུགས་རྐྱེན་བྱེད་པ་གསལ་རྟོགས་བྱུང་
ཡོད། འོན་ཀྱང་འདི་གཅིག་པུ་མིན་པར་རྒྱུ་རྐྱེན་གཞན་དག་ཀྱང་ཕལ་ཆེར་
ཡོད་སྲིད། གང་ལྟར་ཡང་། གནས་སྟངས་འདི་ཚོས་རྒྱ་ནག་གི་ས་ཁུལ་ཁག་གི་
ཆར་ཞོད་ཐད་དགུན་དུས་ཀྱི་བོད་མཐོ་སྒང་གི་རྒྱུན་ལྡན་མིན་པའི་ཁ་བ་འབབ་
ཚད་དེ་དཔྱིད་དུས་ཀྱི་ཁ་བ་ལས་གལ་ཆེ་བ་ཡིན་པ་ར་ཕྲོད་བྱུང་ཡོད། ཁ་བའི་
མཐུག་ཚད་མཐོ་བ་དང་ཁྱབ་རྒྱ་ཆེ་བ་གཉིས་ཀས་དབྱར་དུས་ཀྱི་ཆར་ཤུགས་
དང་། ཆར་འགོ་ཚུགས་དུས་ལ་མངོན་གསལ་དོད་པོས་ཕན་གནོད་འབྲེལ་བའི་
རྐྱེན་གྱིས་རྒྱ་ནག་ལྷོ་ཕྱོགས་ལ་ཆར་ཞོད་ཆུང་བ་དང་། འབྲི་ཆུ་དང་ཧུའེ་ཧེ་
( Huaihe)གཙང་པོའི་བཞུར་རྒྱུད་ས་ཁུལ་དུ་ཆར་ཞོད་ཆེ་རུ་འགྲོ་ཡི་ཡོད།

ད་ཡོད་བོད་མཐོ་སྒང་ལ་བརྟེན་པའི་གནམ་གཤིས་ཀྱི་མཇུག་འབྲས།

གནམ་གཤིས་མ་ལག་ཕན་ཚུན་དབར་གྱི་འབྲེལ་བ་དེ་ནི་དངོས་
གནས་ངོ་མཚར་སྐྱེ་དགོས་པ་ཞིག་དང༌། བློ་ཕམ་སྐྱེ་གནས་ཤིག་ཀྱང་ཆགས་
ཡོད། ཉེ་དུས་ཀྱི་ཞིབ་འཇུག་པ་ཁག་གིས་འཛམ་གླིང་གི་ཆ་ཤས་གཅིག་ནས་
དྲོད་ཁང་རླངས་རྫས་གློད་གཏོང་བྱས་པ་དེས་ཆ་ཤས་གཞན་གྱི་གཏན་ཆགས་
འཁྱགས་རིམ་བཞུར་བ་དང་། འཁྱགས་རོམ་སྟོང་ཟད་དུ་འགྲོ་བའི་རྐྱེན་ཇི་
ལྟར་བྱེད་ཚུལ་གསལ་སྟོན་བྱས་འདུག གོང་གི་ལེ་ཚན་ནང་བཤད་ཟིན་པ་
ལྟར། བོད་མཐོ་སྒང་གི་འཁྱགས་རོམ་དང་ཁ་བས་གཏུམས་པའི་རི་བོ། གཏན་
ཆགས་འཁྱགས་རིམ། དེ་བཞིན་ས་མཐོའི་གཤེར་ས་བཅས་ཀྱིས་ཀར་བོན་
ཁྱོན་ཆེ་ཉར་སྲུང་བྱས་ཡོད་ཀྱང༌། དེང་སང་མཐོ་སྒང་སྟེང་གི་དྲོད་ཚད་འཕར་
བཞིན་པའི་གནས་སྟངས་ཀྱིས་ཀར་བོན་ཀྱི་ཕུང་པོ་འདི་འཐོར་གཞིག་ཏུ་འགྲོ་
འགོ་ཚུགས་བཞིན་ཡོད། འདིའི་མཇུག་འབྲས་ནི་དྲོད་ཁང་རླངས་རྫས་སྔར་
ལས་མང་བ་གློད་གཏོང་བྱ་རྒྱུ་དེ་ཡིན།
རང་བྱུང་གི་ཡུལ་ལྗོངས་ནང་ཀར་བོན་༼དྲོད་ཁང་རླངས་རྫས་ཀྱི་གྲུབ་ཆ་
གཙོ་བོ།༽གྱི་གཏེར་མཛོད་ཆེན་པོ་ཞིག་ཉར་སྲུང་ངམ་ཐིམ་སིམ་བྱས་ཡོད་
པའི་ཆ་ནས་བོད་མཐོ་སྒང་དེ་གོ་ལའི་ཐོག་གལ་འགངས་ཤིན་ཏུ་ཆེ་བའི་ཡུལ་
གྲུ་དམིགས་བསལ་བ་ཞིག་ཆགས་ཡོད།
གཙང་པོའི་ཆུ་མགོའི་ས་ཁུལ་དང་གཤེར་ས་ཁག་སྐམ་བཞིན་པ།
གཏན་ཆགས་འཁྱགས་རིམ་དུས་མིན་དུ་སོབ་པ། དེ་བཞིན་འཁྱགས་རོམ་
བཞུར་སྟོངས་སུ་འགྲོ་བཞིན་པ། རྩྭ་ཐང་བྱེ་ཐང་དུ་འགྱུར་བའི་དབང་གིས་
རླུང་ཁམས་གྱི་ཀར་བོན་བསྡུ་ལེན་ལ་ཉམས་སྐྱོན་འབྱུང་བཞིན་པ་སོགས་ནི།
དེང་སང་བོད་མཐོ་སྒང་གི་ཁོར་ཡུག་ཉམས་རྒུད་ཀྱི་རྣམ་པ་འདྲ་མིན་དག་ཡིན།
གནས་སྟངས་འདི་དག་གིས་བོད་མཐོ་སྒང་ཙམ་མ་ཟད། ཁྱིམ་མཚེས་ཡུལ་གྲུ
ཁག་ལའང་ཚབས་ཆེའི་ཤུགས་རྐྱེན་ཐེབས་རྒྱུ་དང་། ཚ་དྲོད་ཀྱི་འཕེལ་ཤུགས་
ཀྱང་ཆེ་རུ་འགྲོ་སྲིད་པ་ཡིན།

འཁྱགས་རོམ་བཞུར་ཟད་དང་གཏན་ཆགས་འཁྱགས་རིམ་སོབ་པོར་
འགྱུར་བཞིན་པ།

ཉེ་དུས་ཀྱི་ཉམས་ཞིབ་པ་ཁག་གིས་བོད་མཐོ་སྒང་གི་གཏན་ཆགས་
འཁྱགས་རིམ་དང་འཁྱགས་རོམ་སོབ་པའི་གནས་སྟངས་འདིས། གོ་ལའི་རླུང་
ཁམས་ནང་དྲོད་ཁང་རླངས་རྫས་འབོར་ཆེན་ཞིག་གློད་གཏོང་བྱ་རྒྱུ་ཡིན་པ་
དང་། དེང་སྐབས་མངོན་དུ་འགྱུར་བཞིན་པའི་གནམ་གཤིས་ཚ་དྲོད་ཐོག་ལའང་
འགྱུར་བ་མང་དག་ཅིག་འདྲེན་རྒྱུ་ཡིན་པ་གསལ་སྟོན་བྱས་འདུག དགུན་ཁའི་
ལྷག་རླུང་གི་དྲོད་ཚད་དམའ་བའི་གནས་སྟངས་འདིས། བོད་མཐོ་སྒང་གི་གཏན་
ཆགས་འཁྱགས་རིམ་དང་། ནམ་དུས་དང་བསྟུན་ཏེ་འཁྱགས་སའི་ངོ་བོར་
འགྱུར་བའི་ས་གཞི་ཁག་དུས་ཡུན་རིང་པོར་སྲུང་སྐྱོབ་ལེགས་པོ་བྱེད་ཐུབ་
ཡོད། ད་ལྟའི་བར་མཐོ་སྒང་འཁྱགས་ས་སོབ་པ་དང་། ཡང་བསྐྱར་འཁྱགས་
སར་འགྱུར་པའི་གནས་ལུགས་འདིས། བོད་མཐོ་སྒང་གི་གཉོད་ཆུང་བའི་རྩི
ཤིང་གི་སྙོམ་གནས་ལ་གལ་ཆེའི་ཕན་པ་བསྒྲུབས་ཡོད།
གྲང་དུས་ཀྱི་སྤྱི་སྙོམ་དྲོད་ཚད་ཤུགས་ཆེར་འཕར་བ་དང་མཉམ་དུ། གཏན་
ཆགས་འཁྱགས་རིམ་དང་ནམ་དུས་རྗེས་འབྲེལ་འཁྱགས་ས་ཁག་ག་ལེར་
ཉམས་རྒུད་དུ་འགྲོ་བཞིན་པ་འདིས། དེ་སྔ་འཁྱགས་གྱུར་སྐྱེ་ལྡན་ཀར་བོན་སུ་
གྲུབ་པའི་རིགས་རྣམས་རུལ་སྲུངས་སྐྱེ་ལྡན་ཕྲ་ཕུང་གི་ངོ་བོར་འཕེལ་རྒྱས་
ཀྱི་སྣེ་འཁྲིད་བྱེད་ཀྱི་ཡོད། འདི་དག་གི་མཇུག་འབྲས་ནི། ཀར་བོན་འཚོ་
རླུང་གཉིས་ལྡན་དང་ན་རླངས་ཀྱི་རིགས་རྣམས་ས་གཞིའི་སྐྱེ་ཁམས་མ་ལག་
ནས་རླུང་ཁམས་ཀྱི་ནང་དུ་གློད་གཏོང་བྱེད་པ་ཡིན། དེ་ལྟར་སོབ་ཞུགས་པའི་
གཏན་ཆགས་འཁྱགས་རིམ་དང་གཏན་འཁྱགས་བཞུ་རྗེས་ས་གཞིའི་ཕྱི་ངོས་
འདི་དག་ལ་ད་ལྟའི་སྐྱེ་ཁམས་མ་ལག་གི་གྲུབ་གཞིས་གདོང་ལེན་བྱེད་མི་ཐུབ།
སྤྱིར་བཏང་བྱས་ན། རྣམ་འགྱུར་སྐྱེན་པའི་སའི་རིམ་པ་ཇེ་མཐུག་ཏུ་
ཕྱིན་པའི་དབང་གིས་གཏན་ཆགས་འཁྱགས་རིམ་ཁག་ལ་ག་ལེར་སོབ་ཞུགས་
པ་དང་། དེ་བཞིན་དབྱར་དུས་ཀྱི་དྲོད་ཚད་མཐོན་པོར་སླེབས་པ་དང་། དགུན་
དུས་དྲོད་ཆེ་བ། དུས་མིན་འབབ་ཞོད་བཅས་ཀྱིས་རྣམ་འགྱུར་སྐྱེན་པའི་ས་
རིམ་རྒྱ་ཆེར་བཏང་སྟེ། གཏན་ཆགས་འཁྱགས་རིམ་ཉམས་རྒུད་དུ་འགྲོ་བའི་
རྒྱུ་རྐྱེན་བྱེད་ཀྱི་ཡོད། ཕྱི་ལོ་༢༠༠༨ ལོར་ཤུར་(Schur)དང་ཁོང་གི་ལས་
རོགས་ཚོས་གཏན་ཆགས་འཁྱགས་རིམ་བཞུར་ཏེ་ཀར་བོན་རླུང་ཁམས་ནང་
གློད་གཏོང་བྱེད་པའི་གྲངས་ཚད་དེ་གཏན་ཆགས་འཁྱགས་རིམ་ཉར་སྲུང་བྱས་
པའི་སར་གནས་པའི་སྐྱེ་ལྡན་ཀར་བོན་དང་བསྡུར་ན་ཧ་ཅང་གི་ཚད་མཐོ་བ་
ཡོད་པ་བཤད་འདུག རླུང་ཁམས་སུ་ཀར་བོན་གློད་གཏོང་བྱེད་པའི་གནས་
སྟངས་འདི་ནི། གཏན་ཆགས་འཁྱགས་རིམ་གྱི་ཀར་བོན་འདུས་བསགས་ཀྱི་
ཕུང་པོའི་ཚད་གཞི་དང་། ད་དུང་མུ་མཐུད་དུ་འབྱུང་བཞིན་པའི་སྐྱེ་ལྡན་ཕྲ་ཕུང་
རུལ་འཇིག་གི་བརྒྱུད་རིམ་ལ་ལྟོས་ཤིང༌། དེ་དག་གི་རྗེས་སུ་འགྲོ་ལྡོག་བྱེད་
པ་ཞིག་ཡིན། འདི་ལྟའི་གཏན་ཆགས་འཁྱགས་རིམ་གྱི་སྐྱེ་ལྡན་ཀར་བོན་རུལ་
འཇིག་གི་གནས་སྟངས་འདི་འཚོ་རླུང་དང་འཕྲད་པའི་སྐབས་སུ་གཙོ་བོ་ཀར་
བོན་འཚོ་རླུང་གཉིས་ལྡན་རླུང་ཁམས་སུ་གློད་གཏོང་བྱེད་ཀྱི་ཡོད་ལ། འཚོ་
རླུང་མེད་པའི་སྐབས་སུ་ན་རླངས་དང་ཀར་བོན་འཚོ་རླུང་གཉིས་ལྡན་གཉིས་
ཀ་གློད་གཏོང་བྱེད་ཀྱི་ཡོད།

བྲི་བཞིན་པའི་མཚོ་དང་གཤེར་ས་ལས་དྲོད་ཁང་རླངས་རྫས་གློད་
གཏོང་།

གལ་ཏེ་ཚ་དྲོད་འཕེལ་བཞིན་པའི་གནམ་གཤིས་ཀྱི་འགྲོས་འདི་ཉིད
རྒྱུན་མཐུད་ནས་བྱུང་བ་ཡིན་ན། ཁྱོན་ཡོངས་ཀྱི་ས་ཁྱོན་སྤྱི་ལེ་གྲུ་བཞི་མ་ཆིག་
འབུམ་གསུམ་ཁྲི་ལྷག་(༡༣༣,༠༠༠) ཟིན་པའི་བོད་མཐོ་སྒང་གི་ཆུ་གཙང་ལྡན་
པའི་གཤེར་ས་ཆེན་པོ་འདི་ལས་སླ་པོར་དྲོད་ཁང་རླངས་རྫས་ཀྱི་འབྱུང་ཁུངས་
ཤིག་ཏུ་འགྱུར་སྲིད། གཤེར་ས་སྐམ་འགྱུར་གྱི་རྐྱེན་ལས་ས་འོག་ནས་ཕྱིར་ཐོན་
པའི་ནག་རྫས་འབར་རླངས་དང་། ན་རླངས། ཟེ་རླངས་བཅས་ཀྱིས་ལོ་རེའི་དྲོད་
ཁང་རླངས་རྫས་གློད་གཏོང་གི་ཁྱོན་འབོར་ཇེ་ཆེར་གཏོང་བཞིན་ཡོད།
ཅིན་གྱིས་སྣེ་འཁྲིད་དེ་ཁོང་དང་ཁོང་གི་ལས་རོགས་ཚོས། རྨ་ཆུ་
སྟོད་ནས་ས་ཐག་སྤྱི་ལེ་ ༧༠ སར་ཆགས་པའི་མཚོ་སྔོན་ཁུལ་གྱི་ཧྭ་ཤི་ཛིའི
(Huashixia)གཏན་ཆགས་འཁྱགས་རིམ་ས་ཚིགས་སུ་ཉམས་ཞིབ་བྱས་པ་
ལྟར་ན། འཁྱགས་པར་སོབ་ཞུགས་པའི་ནམ་དུས་དེ། ཚ་མེད་ཀྱི་ཆུའི་གཤེར་
ས་ཁག་ནས་ན་རླངས་མང་ཤོས་གློད་གཏོང་བྱེད་པའི་དུས་ཚོད་ཡིན་པ་ཤེས་
རྟོགས་བྱུང་འདུག ཁོང་ཚོས་ལོ་རེའི་འཁྱགས་པར་སོབ་ཞུགས་པའི་ནམ་
དུས་ཀྱི་ཉིན་གྲངས་༡༥༠ ནས་༢༡༠ བར་གྱི་དུས་ཡུན་ནང༌། གཤེར་ས་དེ་
དག་ནས་ན་རླངས་ཀྱི་ཁྱོན་འབོར་ཏུན་འབུམ་བརྒྱད་ཙམ་གློད་གཏོང་བྱེད་
བཞིན་པའི་ཚོད་དཔག་བྱས་འདུག དེ་དང་ཕྱོགས་མཐུན་པའི་ཞིབ་འཇུག
གཞན་ཞིག་ཏུ། བོད་མཐོ་སྒང་གི་གཤེར་ས་ཁག་གིས་ལོ་རེར་ཟེ་རླངས་འཚོ
རླུང་གཉིས་ལྡན་(NO2) གློད་གཏོང་བྱེད་པའི་འབོར་ཚད་དེ་ཏུན་གཉིས་ཁྲི་ཉི་
སྟོང་ནས་གཉིས་ཁྲི་ལྔ་སྟོང་བར་ཡིན་པའི་ཚོད་དཔག་བྱས་འདུག
མདོར་ན། གོ་ལའི་ཚ་དྲོད་འཕེལ་རྒྱུའི་ནུས་པ་ཅན་གྱི་ན་རླངས་དང་
ཟེ་རླངས་འཚོ་རླུང་གཉིས་ལྡན་གྱི་ཆ་ནས་བཤད་ན། བོད་མཐོ་སྒང་གིས་ཕལ་
ཆེར་ལོ་རེར་ནག་རྫས་འབར་རླངས་ཏུན་ས་ཡ་༢༦ ཙམ་རླུང་ཁམས་ནང་གློད་
གཏོང་བྱ་རྒྱུ་ཡིན་པ་དང་། ད་དུང་གཏན་ཆགས་འཁྱགས་རིམ་སོབ་ཏུ་འགྲོ་
རྒྱུ་དེ་སྔ་རུ་ཕྱིན་པ་དང་དུས་ཡུན་རིང་དུ་ཕྱིན་པའི་གནས་སྟངས་བྱུང་ཚེ། གོང་
གསལ་ནག་རྫས་འབར་རླངས་གློད་གཏོང་གི་ཚད་གཞི་མཐོ་རུ་འགྲོ་ངེས་ཡིན།
བོད་མཐོ་སྒང་གི་གཤེར་ས་ཁག་ནས་ལོ་རེར་གློད་གཏོང་བྱས་པའི་ཟེ་རླངས་
དང་ནག་རྫས་འབར་རླངས་མི་ཊར་གྲུ་བཞི་མ་རེར་གྷ་རམ་ ༣༡༦.༠༢ ཙམ་
དང་། ན་རླངས་བཅས་ཀྱི་དྲོད་ཁང་རླངས་རྫས་ཁག་གི་ཁྱོན་འབོར་ཕྱོགས་
སྡོམ་བྱེད་པའི་སྐབས། ཀར་བོན་གློད་གཏོང་བྱས་པའི་ཚད་གཞི་དེ་ཧ་ལམ་
ཏུན་ས་ཡ་༦༨ ཙམ་ཟིན་པའི་འབོར་ཚད་འདི། རྒྱ་ནག་ནང་གི་ཉིན་རེར་སྤྱི་ལེ་
༥༠ ཙམ་འགྲུལ་བཞུད་བྱེད་པའི་རླངས་འཁོར་༼ སྤྱི་ལེ་རེར་ནག་རྫས་འབར་
རླངས་གྷ་རམ་ ༢༡༢ གློད་གཏོང་བྱེད་མཁན།༽ས་ཡ་བཅུས། དུས་ཡུན་ཟླ་བ་
གཉིས་ནང་གློད་གཏོང་བྱས་པའི་ཀར་བོན་གྱི་ཁྱོན་འབོར་དང་ཧ་ལམ་གཅིག་
མཚུངས་ཆགས་ཀྱི་ཡོད།

རྩྭ་ཐང་ཉམས་རྒུད་དུ་ཕྱིན་པའི་རྐྱེན་གྱིས་ནག་རྫས་སིམ་འཇོག་གི
ནུས་པ་ཤོར་སྟངས།

བོད་མཐོ་སྒང་ཐོག་གཏན་ཆགས་འཁྱགས་རིམ་ཉམས་རྒུད་ཀྱི་དབང་
ལས་དྲོད་ཚད་འཕར་བའི་གནས་སྟངས་འདི་ནི། གནམ་གཤིས་ཚ་དྲོད་འཕེལ་
བའི་རྐྱེན་གྱི་འགྱུར་ལྡོག་མང་པོའི་ཁྲོད་ཀྱི་གཅིག་ཡིན་པར་ངོས་འཛིན་བྱས
ཡོད། གནམ་གཤིས་ཚ་དྲོད་ཆེ་རུ་འགྲོ་བཞིན་པ་འདིས་རྩ་ཐང་དང༌། ནེའུ་
གསེང་། སྤང་ལྗོངས་རྣམས་ཀྱིས་ས་འོག་གི་ཀར་བོན་གློད་གཏོང་བྱེད་རྒྱུར་
ཤུགས་རྐྱེན་བྱེད་ཀྱི་ཡོད། ཝང་དང་ཁོང་གི་ལས་རོགས་ཚོས་ཕྱི་ལོ་༡༩༨༠
ནས་༢༠༠༠ བར་རྩ་ཐང་གི་སྔོ་རྩའི་ཁེབས་གཡོག་ལ་འགྱུར་ལྡོག་ཤུགས་
ཆེན་བྱུང་བ་འདིས་སེན་ཊི་མི་ཊར་༣༠ བར་གྱི་ས་འོག་གི་ཀར་བོན་ཏུན་ས་ཡ་
༡.༨ རླུང་ཁམས་ནང་ཤོར་བའི་རྒྱུ་རྐྱེན་བྱས་ཡོད་ཅིང་། ཀར་བོན་ཤོར་བའི་
འབོར་ཚད་འདིས་གཉོད་ཆུང་སྐྱེ་ལྡན་ནག་རྫས་ཀྱི་བརྒྱ་ཆ་༦༥ ཟིན་གྱི་ཡོད་
པའི་སྙན་ཐོ་བཏོན་ཡོད།

བོད་མཐོ་སྒང་དུ་བྱུང་བའི་རྗེས་འབྲས།

དེང་སང་བོད་མཐོ་སྒང་དེ་གནམ་གཤིས་འགྱུར་ལྡོག་གི་མཇུག་
འབྲས་མྱོང་བའི་གནས་སྟངས་ཛ་དྲག་ཤོས་ཀྱི་གནས་སུ་ལྷུང་བཞིན་པ་དང་། ད་
དུང་མཁའ་རླུང་གི་སྤྱི་སྙོམ་དྲོད་ཚད་ཆེ་རུ་འགྲོ་བཞིན་པའི་རྐྱེན་གྱིས་ཛ་དྲག་གི་
གནས་སྟངས་དེ་ཇེ་ཞན་ཇེ་སྡུག་ཏུ་གཏོང་བཞིན་པའི་ཐོག འགྲོ་བ་མིའི་བྱ་སྤྱོད་
དང་གནམ་གཤིས་ཀྱི་མཇུག་འབྲས་ངན་པ་ཁག་གཅིག་གིས་རླུང་ཁམས་ནང་
དྲོད་ཁང་རླངས་རྫས་གློད་གཏོང་གི་ཚད་གཞི་མཐོ་རུ་གཏོང་བཞིན་པའི་གནས་
སུ་གྱར་བཞིན་ཡོད། དེའི་མཇུག་འབྲས་སུ་འཁྱགས་རོམ་རྣམས་བཞུར་སྟོངས་
སུ་འགྲོ་བ་དང་། རྩ་ཐང་བྱེ་ཐང་དུ་འགྱུར་བ། མཚོ་དང་རྒྱུག་ཆུ། གཤེར་ས
ཁག་སྐམ་ཟད་དུ་གྱུར་བ་བཅས་ཡིན། དེ་ལྟའི་གནམ་གཤིས་འགྱུར་ལྡོག་གི་
མཇུག་འབྲས་སུ་བྱུང་པའི་གྱོང་གུན་ཁག་ཐད་ཀར་མྱོང་མཁན་ནི། མི་རབས་
ནས་མི་རབས་བར་རང་བྱུང་ཁམས་དང་མཐུན་གནས་ཀྱི་འཚོ་བར་རོལ་
མཁན་གྱི་ཉེས་མེད་ཞིང་འབྲོག་མང་ཚོགས་རྣམས་ཆགས་ཡོད། འགྱུར་ལྡོག་
འདི་དག་གི་སྣ་འདྲེན་བྱེད་པོ་དྲོད་ཁང་རླངས་རྫས་གློད་གཏོང་བྱེད་མཁན་གྱི་
གཙོ་བོ་རྣམས། གནམ་གཤིས་འགྱུར་ལྡོག་གི་མཇུག་འབྲས་ངན་པའི་རིགས་
སྐྲུན་མཁན་དང་མྱོང་མཁན་བསྲན་སྟོབས་ཞན་པའི་ཕན་གནོད་འབྲེལ་ཡུལ་
རྣམས་ཕན་ཚུན་ཆེས་རྒྱང་ཐག་རིང་པོར་གནས་པའི་དབང་གིས། གནམ་
གཤིས་ཚ་དྲོད་འཕེལ་བའི་གནས་ཚུལ་འདི་ནི་རྒྱུན་ལྡན་མིན་པའི་ཁོར་ཡུག་
གི་དཀའ་ངལ་དམིགས་བསལ་ཅན་ཞིག་ཡིན་ཞེས་འཇུ་ལི་ཡ། ཀི་ལཱིན་(Dr.
Julia Klein) གྱིས་གསལ་སྟོན་བྱས་འདུག
ཕྱི་ལོ་༢༠༠༧ ལོར་འདོན་སྤེལ་བྱས་པའི་རྒྱ་ནག་རྒྱལ་ཡོངས་གནམ་
གཤིས་འགྱུར་ལྡོག་སྐོར་གྱི་དཔྱད་ཞིབ་སྙན་ཐོ་ལྟར་ན། རྒྱ་ནག་གི་ཚན་རིག་
དང་འཕྲུལ་རིག་ལས་དོན་ལྷན་ཁང་གི་དབུས་འབྲེལ་ཡོད་ཚན་པ་བཅུ་གཉིས་
ཀྱི་ཚན་རིག་པ་ཚོས། ཕྱི་ལོ་༢༠༣༠ བར་ཞིང་ལས་ཐོན་སྐྱེད་ཀྱི་བརྒྱ་ཆ་
༥ ནས་༡༠ བར་མར་ཆག་རྒྱུ་དང་།བྱེ་མའི་རླུང་འཚུབ་དང་རྒྱ་མཚོའི་རླུང
རྒོད། ཆུ་ལོག་དང་ཐན་པ་མང་དུ་ཡོང་རྒྱུ་མ་ཟད། ནད་ཡམས་ཀྱིས་གནོད
འཚེ་ཕོག་ཉེན་ཅན་གྱི་མི་འབོར་བརྒྱ་ཆ་༤༠ ཙམ་མང་དུ་འགྲོ་རྒྱུ་བཅས་ཀྱི
སྔོན་དཔག་བྱས་ཡོད།
ད་དུང་སྙན་ཐོ་དེས་ཉེ་དུས་འཛུགས་སྐྲུན་བྱས་པའི་བོད་ཀྱི་མེ་འཁོར་ལྕགས་
ལམ་ལ་ཡང་གནོད་སྐྱོན་ཡོང་སྲིད་པའི་སྐོར་བཤད་ཡོད། གནམ་གཤིས་
འགྱུར་ལྡོག་གིས་རྐྱེན་པས་བོད་ཀྱི་སྐྱེ་ཁམས་མ་ལག་གི་ཆེས་གལ་གནད་ཆེ་
བའི་གྲུབ་ཆའི་རིགས་ལ། གཞི་རྩའི་འགྱུར་ལྡོག་ཆེན་པོ་ཞིག་འགྲོ་བཞིན་ཡོད་
པ་འདིས། ཨེ་ཤི་ཡའི་ཆུ་བོའི་མ་ལག་གི་རྨང་གཞིའི་འབྱུང་ཁུངས་སུ་གྱུར་པའི་
གཙང་ཆེན་མང་པོའི་བཞུར་ཚད་ལ་བྲི་ཆག་གི་རྒྱུ་རྐྱེན་བྱས་ཡོད། གནམ
གཤིས་འགྱུར་ལྡོག་གིས་རྐྱེན་པས་ནམ་དུས་རྒྱུན་ལྡན་ལྟར་མ་གནས་པར།
ཆར་ཆུ་དུས་མིན་དུ་འབབ་པ་ལྟ་བུས་བེའུ་སོགས་ཀྱི་སྐྱེ་འཕེལ་གྱི་གྲངས་
འབོར་ཉུང་དུ་འགྲོ་བ་དང༌། འོ་བཞོའི་ནམ་དུས་ལ་ཕྱིར་འགྱངས་བྱུང་བ། ཞིང་
ལས་འཚོ་ཐབས་དང་སྒོ་ཕྱུགས་འཚོ་སྐྱོང་གི་གནས་སྟངས་གཉིས་མངོན་
དཔག་མི་ཐུབ་པར་གྱུར་ཡོད། དོན་རྐྱེན་འདི་ཚོས་བོད་རིགས་ཕལ་མོ་ཆེའི་
འཚོ་ཐབས་ལ་དོ་ཕོག་གཏོང་བཞིན་ཡོད། རྒྱུན་མཐུད་དུ་འབྱུང་བའི་ས་རུད་
རིགས་ཀྱིས་བོད་ནང་ས་གཞི་བེད་སྤྱོད་ཀྱི་ལས་དོན་ཁག་ལ་འགོག་རྐྱེན་བཟོ་
བཞིན་ཡོད། དེ་ལྟར་མ་ཟད།ཉེ་བའི་ལོ་ཤས་རིང་བོད་ནང་འཁྱགས་རོམ་བཞུར་
བའི་མཚོ་ཁ་བརྡོལ་བ་དང་། ཆུ་ལོག་ཐོན་པའི་གནས་སྟངས་འདི་རིགས་ཇེ་མང་
དུ་འགྲོ་བཞིན་ཡོད།

ཚ་དྲོད་འཕར་བ།

གནམ་གཤིས་འགྱུར་ལྡོག་སྐོར་གྱི་སྲིད་གཞུང་ནང་ཁུལ་གྲོས་མོལ་
ལྷན་ཚོགས་ཀྱིས་བཤད་པ་ལྟར་ན། འདས་པའི་ལོ་བརྒྱ་ཕྲག་གཅིག་གི་ནང་ས་
གཞིའི་ཕྱི་ངོས་ཀྱི་སྤྱི་སྙོམ་དྲོད་ཚད་དེ་སེལ་ཤས་ ༠.༧༤ འཕར་ཡོད་པ་དང་།
འདས་པའི་ལོ་ངོ་ལྔ་བཅུའི་རིང་ཨར་ཊིག་དང་ཨེན་ཊར་ཊིག་སྟེ། གོ་ལའི་ལྷོ་
བྱང་གི་སྣེ་མོ་གཉིས་སོ་སོར་ལོ་བཅུ་ཕྲག་རེར་ཚ་དྲོད་སེལ་ཤས་༠.༢ དང་
༠.༥ འཕར་ཡོད། ཚ་དྲོད་ལྡན་པའི་དཔྱིད་ཀ་དང་དབྱར་ཁའི་ནམ་དུས་ལས་
དགུན་དུས་གནམ་གཤིས་གྲང་ངར་ཆེ་བའི་དུས་སྐབས་ཀྱི་ལྷག་རླུང་གི་ཚ་དྲོད
འཕར་བའི་གནས་སྟངས་དེས། ལོ་རེའི་ས་སྟེང་གི་སྤྱི་སྙོམ་ཚ་དྲོད་འཕར་རྒྱུར་
རྒྱུ་རྐྱེན་ཆེ་བ་བྱེད་ཀྱི་ཡོད་པ་ཤེས་རྟོགས་བྱུང་ཡོད། ལྷག་པར་དུ་བོད་མཐོ་
སྒང་གི་གནས་སྟངས་བཤད་ན། དགུན་དུས་གྲང་ངར་ཆེ་བའི་དུས་ལྷག་རླུང་
གི་སྤྱི་སྙོམ་དྲོད་ཚད་འཕར་བ་དེས། ནམ་དུས་རྗེས་འབྲེལ་གྱི་འཁྱགས་སས་
ཁྱབ་པའི་ཡུལ་ལྗོངས་ལ་འགྱུར་ལྡོག་ཤུགས་ཆེ་འགྲོ་བའི་རྒྱུ་རྐྱེན་གཙོ་བོ་དེ་
བྱེད་ཀྱི་ཡོད། ཡང་ཕྱི་ལོ་༢༠༠༧ ལོར་ཅིན་དང་ཁོང་གི་ལས་རོགས་ཚོས་
བྱས་པའི་ཉམས་ཞིབ་གཞན་ཞིག་ཏུ། བོད་མཐོ་སྒང་གི་ས་གཞིའི་ཁ་རིམ་གྱི་
ཚ་དྲོད་དེ་འགྱུར་ལྡོག་འགྲོ་བཞིན་པ་དང༌། གཏན་འཁྱགས་རྗེས་མཐུན་གྱི་ཚ་
དྲོད་མངོན་གསལ་དོད་པོར་འཕར་བཞིན་པར་བརྟེན། གཏན་ཆགས་འཁྱགས་
རིམ་གྱི་རྒྱ་ཁྱོན་འཁུམ་ཟད་དུ་འགྲོ་བཞིན་ཡོད། དཔེར་ན། ཁྲོན་བོད་གཞུང་
ལམ་གཙོ་བོའི་ཉེ་འགྲམ་གྱི་ལྷོ་ཕྱོགས་ཀྱི་གཏན་ཆགས་འཁྱགས་རིམ་རྫོགས་
མཚམས་ནས་བྱང་ཕྱོགས་སུ་སྤྱི་ལེ་བཅུ་འཁུམ་ཟད་དུ་ཕྱིན་ཡོད་པ་དང་། བྱང་
ཕྱོགས་ཀྱི་གཏན་ཆགས་འཁྱགས་རིམ་རྫོགས་མཚམས་ནས་ལྷོ་ཕྱོགས་སུ་སྤྱི་
ལེ་གསུམ་འཁུམ་ཟད་དུ་ཕྱིན་ཡོད་པ་མཟད། ད་དུང་ཁོང་ཚོས་འདས་པའི་ལོ་ངོ་
བཅོ་ལྔའི་(༡༩༨༢ ནས་༡༩༩༧)རིང་ཁུ་ནུ་རི་རྒྱུད་ཀྱི་མི་ཊར་༦ ནས་༡༥
བར་གྱི་ས་འོག་གི་དྲོད་ཚད་དེ་སེལ་ཤས་༠.༢ ནས་༠.༤ བར་འཕར་ཡོད་པ་
བཤད་ཡོད།
གོ་ལའི་ཚ་དྲོད་ཀྱི་རྟགས་མཚན་ཁག་སྤྱི་ཡོངས་ཀྱིས་ངོས་འཛིན་གསལ་པོ་
མ་ཐོབ་པའི་ཆེས་སྔ་རོལ་ཏེ། ཕྱི་ལོ་༡༩༧༠ འགོ་སྟོད་ནས་བོད་མཐོ་སྒང་
དུ་གློ་བུར་ཚ་དྲོད་འཕར་བའི་མྱོང་ཚོར་བྱུང་ཡོད།
ཁོར་ཡུག་དང་འབྲེལ་བའི་རང་དབང་རྩོམ་པ་པོ་ཕིལ་མེ ཀ་ཀནེ་ན་
(Phil Mckenna) ཡིས། བོད་ཀྱི་གནམ་གཤིས་བརྟག་དཔྱད་ཁང་གིས་ཕྱི་
ལོ་༢༠༠༧ ལོར་གསལ་ཁ་སྟོན་པ་ལྟར་ན། བོད་རང་སྐྱོང་ལྗོངས་ཀྱི་ལོ་རེའི་
གནམ་གཤིས་ཀྱི་སྤྱི་སྙོམ་དྲོད་ཚད་དེ་ལོ་རབས་རེར་གོ་ལ་སྤྱིའི་སྤྱི་སྙོམ་འཕར་
ཚད་ཀྱི་ལྡབ་གཅིག་ཏེ་སེལ་ཤས་༠.༣ འཕར་བཞིན་ཡོད་པ་བརྗོད་འདུག
གནས་སྟངས་འདི་ལྟར་འོག་གོ་ལའི་སྣེ་མོ་གསུམ་པར་ཆ་འཛིན་བྱེད་བཞིན་པའི་
བོད་དེ་ཡང་། གོ་ལའི་ལྷོ་བྱང་གི་སྣེ་མོ་གཉིས་དང་མཚུངས་པར་ཉེན་ཚབས་ཧ་
ཅང་ཆེ་བའི་གནམ་གཤིས་འགྱུར་ལྡོག་གི་དཀའ་ངལ་གྱི་གནས་སུ་ལྷུང་བཞིན་
ཡོད། ཕྱི་ལོ་༢༠༠༨ ལོའི་བོད་ཀྱི་རྒྱལ་ས་ལྷ་སའི་སྤྱི་སྙོམ་དྲོད་ཚད་དེ་སེལ་
ཤས་༨.༧༥ ལ་བསླེབས་ཡོད་པ་ཐོ་འགོད་བྱས་ཡོད། འགྱུར་བ་འདི་འདས་
པའི་ལོ་ངོ་༣༠ (༡༩༥༠ ནས་༡༩༨༠) རིང་གི་སྤྱི་སྙོམ་དྲོད་ཚད་སེལ་ཤས་
༧.༤ ཡིན་པའི་གནས་སྟངས་དང་བསྡུར་ན།“ བོད་མཐོ་སྒང་གི་ཚ་དྲོད་ཆེ་རུ་
འགྲོ་བཞིན་ཡོད་པ་མངོན་གསལ་དོད་པོས་གསལ་སྟོན་བྱས་ཡོད། འདི་ལྟར
ཚ་དྲོད་འཕར་བཞིན་པའི་གནས་སྟངས་འདིས་ནམ་དུས་རྗེས་འབྲེལ་གྱི་གཏན་
ཆགས་འཁྱགས་རིམ་དང་འཁྱགས་རོམ་ཁག་གི་བཞུར་དུས་ཇེ་མྱུར་དུ་འགྲོ་
བཞིན་པ་རེད། ད་དུང་དྲོད་ཚད་འཕར་བའི་རྐྱེན་གྱིས་གཙང་ཆུ་དང་ཆུ་རྒྱུད་ས་
ཁུལ་གྱི་རླངས་འགྱུར་ཚད་གཞིར་ཤུགས་རྐྱེན་ངེས་ཅན་ཞིག་ཐེབས་རྒྱུ་ཡིན
ཅིང་། འདིས་རྩ་ས་བྱེ་ཐང་དུ་འགྱུར་ཤུགས་ཀྱང་ཆེ་རུ་གཏོང་ངེས་ཡིན།
ཕྱི་ལོ་ ༢༠༠༧ ལོའི་རྒྱ་ནག་རྒྱལ་ཡོངས་གནམ་གཤིས་འགྱུར་ལྡོག་གི་ལས་
འཆར་ནང་བཤད་པ་ལྟར་ན ཕྱི་ལོ་ ༢༠༣༠ ནང་ཚུད་བོད་མཐོ་སྒང་གི
རླུང་ཁམས་ཀྱི་ཚ་དྲོད་དེ་སེལ་ཤས་ ༢.༢ ནས་ ༢.༦ བར་འཕར་རྒྱུ་ཡིན་
པའི་ཚོད་དཔག་བྱས་འདུག འདི་ལྟར་ན་བོད་མཐོ་སྒང་གི་གཏན་ཆགས་
འཁྱགས་རིམ་དང་འཁྱགས་རོམ་བཞུར་བའི་མྱུར་ཚད་དེ་ཇེ་མགྱོགས་སུ་
འགྲོ་རྒྱུ་ཡིན་པ་གསལ་འདུག
སྐུ་ཞབས་ཨི་མར་ཛིལ་གྱིས་(Immerzeel) (༢༠༠༨) བོད་ཀྱི་
ཞིང་པ་ཚོར་སྐྱེ་ཁམས་རྗེས་འབྲེལ་གུན་གསབ་སྤྲད་པ་ཡིན་ན། དེས་འབྱུང་
འགྱུར་གྱི་ཆུའི་དཀའ་ངལ་གང་ཙམ་ཞིག་སེལ་ཐུབ་རྒྱུ་ཡིན་པ་བཤད་ཡོད།
གནད་དོན་འདི་ཁོ་པན་ཧེ་གྷན་ཚོགས་ཆེན་སྐབས་ཐག་གཅོད་བྱེད་མཁན་
ཚོས་འབྱུང་འགྱུར་བགྲོ་གླེང་བྱ་གཞིའི་གྲོས་གཞིར་འཁྱེར་དགོས། ང་ཚོའི་ལྟ་
སྣང་ལ་གྲང་ངར་ཆེ་བའི་བོད་མཐོ་སྒང་གི་དྲོད་ཚད་འཕར་བའི་གནས་སྟངས་
འདི་ཉེན་ཁ་ཡོད་པའི་གནད་དོན་ཞིག་ཏུ་མཐོང་མི་ཐུབ་ཀྱང་། གནམ་གཤིས་
འགྱུར་ལྡོག་གི་མཇུག་འབྲས་སུ་གྱུར་པའི་གནད་དོན་བྱེ་བྲག་པ་རེ་རེའི་ཐོག
ཞིབ་ཚགས་ཀྱིས་བལྟ་ཞིབ་བྱས་ན། ཉེན་ཚབས་ཧ་ཅང་ཆེ་བའི་མཇུག་འབྲས
ཡོང་རྒྱུ་ངེས་པར་རྟོགས་ཐུབ།
ཉེ་བའི་ལོ་ཤས་རིང་བོད་མཐོ་སྒང་དུ་བུ་ཡུག་དང་རླུང་འཚུབ་ལྟ་བུའི་
རྒྱུན་ལྡན་མིན་པའི་དྲག་འཚུབ་ཆེ་བའི་གནམ་གཤིས་ཀྱི་སྣང་ཚུལ་བྱུང་ཡོད།
ཕྱི་ལོ་༢༠༠༧ ལོར་བོད་ནུབ་ཕྱོགས་ཀྱི་མངའ་རིས་ས་ཁུལ་དུ་ཉིན་དགུའི་
རིང་མུ་མཐུད་དེ་དྲག་རླུང་འཚུབ་པ་དང་ཐལ་རླུང་གི་དཀའ་ངལ་ཧ་ཅང་ཆེན་པོ་
ཞིག་མྱངས་དགོས་བྱུང་ཡོད། འདི་ནི་ཁུལ་དེར་ལོ་ངོ་ཉི་ཤུའི་ནང་གི་འཇིགས་
པ་ཆེས་ཆེ་བའི་རླུང་འཚུབ་ཀྱི་ཟིན་ཐོར་འཁོད་ཡོད། ལོ་ངོ་དེ་རང་གི་སྤྱི་ཟླ་༧
པའི་ནང་མངའ་རིས་ཀྱི་ས་ཁུལ་ཕལ་ཆེ་བར་སྤྱི་སྙོམ་དྲོད་ཚད་སེལ་ཤས་༡
ནས་༢ བར་འཕར་བ་དང་། ཆར་ཞོད་ཀྱི་སྤྱི་སྙོམ་འབབ་ཚད་དེ་བརྒྱ་ཆ་༢༠
ནས་༩༠ བར་ཆག་འདུག བོད་སྟོད་རྒྱུད་ཀྱི་སྐམ་སའི་གནས་བབས་ཀྱི་
ངོས་ནས་བཤད་ན། འདི་ནི་བཀྲ་མ་ཤིས་པའི་ཆག་སྒོ་ཆེན་པོ་ཞིག་ཡིན། ཕྱི
ལོ་༢༠༠༢ ཕྱི་ཟླ་དང་པོའི་ནང་མངའ་རིས་ས་ཁུལ་དུ་བུ་ཡུག་གི་གཏོར་སྐྱོན་
ཚབས་ཆེན་ཞིག་ཕོག་ཡོད་ལ། མི་ཊར་༡་༢ ཙམ་གྱི་གངས་ཞོད་ཆེན་པོ་
ཞིག་བབས་ཡོད། དེ་དང་མཚུངས་པར་བོད་བྱང་ཤར་ཁུལ་དུ་ཕྱི་ལོ་༡༩༩༧
ལོར་དབྱར་ཁ་ཐན་པ་བྱུང་བའི་རྗེས་སུ་སྤྱི་ཟླ་༩ པའི་ནང་གངས་འཚུབ་ཀྱི
གོད་ཆག་ཆེན་པོ་ཞིག་གིས་འགོ་ལོག་དང་ཡུལ་ཤུལ་ས་ཁུལ་གྱི་འབྲོག་པ་ལྔ་
ཁྲི་བརྒྱད་སྟོང་ཙམ་ལ་ཚབས་ཆེའི་གནོད་སྐྱོན་ཕོག་ཡོད།

འཁྱགས་རོམ་རྒུད་ཟད།

ད་ལྟ་འབྱུང་བཞིན་པའི་བོད་མཐོ་སྒང་གི་གནམ་གཤིས་འགྱུར་ལྡོག་
གིས་རྐྱེན་པས་བོད་ནང་གི་འཁྱགས་རོམ་ཧ་ཅང་མང་པོ་ཞིག་རྒུད་ཟད་དུ་འགྲོ་
བཞིན་ཡོད། ཆེས་ཉེ་དུས་སུ་ཉམས་ཞིབ་བྱས་པ་ཞིག་གི་ནང་བཀོད་པ་
ལྟར་ན། སྤྱིར་འཁྱགས་རོམ་ལ་གནོད་སྐྱོན་གཏོང་བའི་རྒྱུ་རྐྱེན་གཞན་དུ་མ་ཡོད་
ཀྱང་། གནོད་ཚབས་ཆེ་ཤོས་ནི་བཤད་མ་ཐག་པའི་རླུང་ཁམས་ཀྱི་ཚ་དྲོད་
འཕར་བཞིན་པའི་གནས་སྟངས་དེ་ཡིན་ཅིང་། ད་དུང་རླུང་ཁམས་ཀྱི་ཚ་དྲོད་
དེའི་ཐོག་ཁ་བ་འབབ་ཚད་ཉུང་བ་དང་ཆར་ཞོད་ཆེ་བའི་གནས་སྟངས་འདི་ནི།
འཁྱགས་རོམ་བཞུར་ཟད་དུ་འགྲོ་བའི་རྒྱུ་རྐྱེན་ཚབས་ཆེ་ཤོས་དེ་ཡིན་པ་བཤད་
ཡོད། ད་དུང་གནད་དོན་གཞན་ཐོག་ནས་བཤད་ན། ཁ་བ་འབབ་ཞོད་ཆུང་དུ་ཕྱིན
པ་དང་། ཆར་ཞོད་ཆེ་རུ་ཕྱིན་པ་འདིས། ཉི་འོད་ལྡོག་འཕྲོའི་ནུས་པ་ཉམས་པའི་
རྗེས་འབྲས་སུ་ཉི་མའི་ཚ་དྲོད་བསྡུ་ལེན་བྱེད་ཚད་མཐོ་བ་དང་འཁྱགས་རོམ་
བཞུར་ཚད་མང་དུ་འགྲོ་བ་ཡིན། རྒྱ་རིགས་ཚན་རིག་པ་ཚོས་ཀྱང་དུས་རབས་
འདི་རྫོགས་མཚམས་སུ་ད་ལྟའི་འཁྱགས་རོམ་གྱི་སུམ་ཆ་གཉིས་རྩ་སྟོངས་སུ་
འགྲོ་རྒྱུ་ཡིན་པ་སྔོན་དཔག་བྱས་ཡོད། ད་དུང་དེ་ལས་ཆེས་ལྷག་པའི་སེམས་
ཁྲལ་བྱེད་དགོས་པའི་གནད་དོན་ཞིག་ནི། ཕྱི་ལོ་ ༡༩༥༠ ནས་བཟུང་བོད་མཐོ་
སྒང་གི་གངས་རི་རྣམས་ཀྱི་སྟེང་དུ་གངས་ཀྱི་ཆགས་རིམ་གསར་པ་ཆགས་མི་
ཐུབ་པ་དེ་ཡིན་པ་བཤད་ཡོད། ‘ སྐུ་ཞབས་ཅེན་ཆིའུ་(Jane Qiu) ཡི་ཕྱི་ལོ་
༢༠༠༨ ལོའི་ཉམས་ཞིབ་ལྟར་ན། བོད་མཐོ་སྒང་གི་འཁྱགས་རོམ་གྱི་བརྒྱ
ཆ་ ༨༢ ཙམ་ཞིག་འདས་པའི་ལོ་ལྔ་བཅུའི་ནང་རྒུད་ཟད་དུ་ཕྱིན་ཟིན་པ་བཤད་
ཡོད། འདས་པའི་ལོ་ངོ་ ༤༠ རིང་བོད་མཐོ་སྒང་གི་འཁྱགས་རོམ་ཁག་སྤྱི་ལེ་
གྲུ་བཞི་མ་ ༦༦༠༠ ཙམ་གཏན་བརླགས་སུ་ཕྱིན་ཡོད་ཅིང་། ཚོད་དཔག་བྱས
ན་ད་ལྟའི་ཆར་ལོ་རེར་བརྒྱ་ཆ་ ༧ ཙམ་བཞུཪ་སྟོངས་སུ་འགྲོ་བཞིན་ཡོད།
ཕྱི་ལོ་ ༢༠༠༦ ལོར་ཀོའུ་(Gou) དང་ཁོང་གི་ལས་རོགས་ཚོས་
ཆི་མུ་ཆུ་(Qiemuqu)ས་ཁུལ་དུ་ཤིང་གི་ལོ་རྟགས་ཨ་ལོང་གི་གྲུབ་སྟངས་ལ་
དཔྱད་ཞིབ་བྱས་པ་ལས། ས་ཁུལ་དེའི་ཤིང་སྡོང་རྣམས་ཀྱིས་བོད་མཐོ་སྒང་གི
བྱང་ཤར་ཁུལ་གྱི་འཁྱགས་རོམ་གྱི་འགྱུར་ལྡོག་ཁག་གསལ་སྟོན་བྱེད་ཀྱི་ཡོད
པའི་རྣམ་གཞག་ཅིག་བཤད་ཡོད། ད་དུང་ཁོང་ཚོས་རིའི་མཐའ་ཟུར་དུ་
ཆགས་པའི་འཁྱགས་རོམ་རྣམས་གནམ་གཤིས་འགྱུར་ལྡོག་གི་གནོད་ཚབས་
ཆེ་བ་ཡོད་པ་གསལ་སྟོན་བྱས་ཡོད་ཅིང་། དེ་ལྟར་གསལ་སྟོན་བྱས་པ་ནང་
བཞིན་བོད་མཐོ་སྒང་གི་ལྷོ་ཕྱོགས་དང་ཤར་ཕྱོགས་ཀྱི་འཁྱགས་རོམ་རྣམས
བཞུར་སྐྱོན་ཆེ་བ་ཡོད་པ་དོ་སྣང་བྱུང་ཡོད།
གཞན་ཡང་ཕྱི་ལོ་༡༩༩༠ གོ་གྲངས་ནང་བྱུང་བའི་བོད་མཐོ་སྒང་གི
འཁྱགས་རོམ་ཁྱོན་ཡོངས་ཀྱི་ཚབས་ཆེ་བའི་ཉམས་རྒུད་དེ་ནི། ཕྱི་ལོ་༡༩༨༠
གྱ་གྲངས་ནས་བོད་མཐོ་སྒང་ཐོག་མུ་མཐུད་དེ་ཚ་དྲོད་ཇེ་ཆེར་ཕྱིན་པའི་གནས་
སྟངས་ལ་འབྲེལ་བ་ཡོད་པ་བཤད་ཡོད། མཉམ་འབྲེལ་རྒྱལ་ཚོགས་ཀྱིས་
སེམས་ཁྲལ་ཆེན་པོའི་སྒོ་ནས་བོད་མཐོ་སྒང་གི་འཁྱགས་རོམ་རྣམས་འབྱུང་
འགྱུར་གྱི་ལོ་བརྒྱའི་ནང་གཏན་བརླགས་སུ་འགྲོ་སྲིད་པའི་ཉེན་བརྡ་ཡང་བཏང་
ཡོད། འཁྱགས་རོམ་བཞུར་བའི་གནས་སྟངས་དེས་གནས་སྐབས་རིང་ཆུའི་
མཐུན་རྐྱེན་མང་དུ་འགྲོ་སྲིད་ཀྱང་། རིམ་བཞིན་འཁྱགས་རོམ་འདི་དག་ལ་
བརྟེན་ནས་བྱུང་བའི་ཆུ་འགོ་རྣམས་སྐམ་ཆད་དུ་གྱུར་ཚེ། གཙང་ཚུའི་གནས་
སྟངས་ལ་ཉེན་ཚབས་ཤིན་ཏུ་ཆེ་བའི་ཤུགས་རྐྱེན་ཐེབས་ངེས་པ་ཡིན། འདི་
ལྟའི་འཁྱགས་རོམ་རྣམས་བཞུར་སྟོངས་སུ་འགྲོ་བ་དེས། བོད་མཐོ་སྒང་ཙམ་
ལ་ཚབས་ཆེའི་རྐྱེན་ངན་འཕྲད་རྒྱུ་ཁོ་ན་མིན་པར། ལྷག་པར་ཆུའི་དགོས་མཁོ་
ཡོངས་རྫོགས་མཐོ་སྒང་འཁྱགས་རོམ་འདི་དག་ལ་ལྟོས་མཁན་གྱི་རྒྱུག་ཆུ་འདི་
དག་གི་བཞུར་རྒྱུད་ས་ཁུལ་དང་རྒྱལ་ཁབ་ཁག་ལ་ཉེན་ཚབས་ཤིན་ཏུ་ཆེ་བའི་
གོད་ཆག་ཕོག་རྒྱུ་ཡིན། མཉམ་འབྲེལ་རྒྱལ་ཚོགས་ཀྱི་གནམ་གཤིས་སྙན་ཐོའི་
ནང་། གོ་ལའི་ཚ་དྲོད་འཕར་བའི་དབང་གིས་ཡར་ཀླུང་གཙང་པོ་དང་། སེངྒེ་ཁ་
འབབ། རྨ་ཆུ། འབྲི་ཆུ། རྫ་ཆུ། རྒྱལ་མོ་དངུལ་ཆུ། ཀར་ནཱ་ལི་སོགས་ཨེ་ཤི་ཡའི་
ཆུ་ཆེན་རྣམས་ཀྱི་འབྱུང་ཁུངས་སུ་གྱུར་པའི་ཧི་མཱ་ལ་ཡའི་འཁྱགས་རོམ་རྣམས་
ཕྱི་ལོ་༢༠༣༥ ཚུན་ལ་བཞུར་སྟོངས་སུ་འགྲོ་སྲིད་པའི་སྐོར་བཀོད་ཡོད།
འདས་པའི་ལོ་ཤས་ནང་གི་འཁྱགས་རོམ་དང་གཏན་ཆགས་འཁྱགས་
རིམ་བཞུར་བའི་གནས་སྟངས་ལ་བརྟེན་ནས་རི་ལྡེབས་རྣམས་མི་བརྟན་པར་
སོབ་སོབ་ཏུ་འགྱུར་བའི་དབང་གིས་ས་རུད་བརྒྱབ་པའི་རྒྱུ་རྐྱེན་བྱས་ཡོད།
དཔེར་ན། བོད་ནང་གི་ས་རུད་ཆེན་པོ་ཞིག་གིས་རྐྱེན་བྱས་ཏེ་སཏ་ལུཇ་གཙང
པོའམ་རྨ་བྱ་ཁ་འབབ་ཆུ་ལག་ཕ་རི་ཆུ་བོ་ས་རྡོའི་བཀག་བསྐྱིལ་གྱིས་བརྟན་པོ་
མེད་པའི་རང་བྱུང་གི་ཆུ་རགས་ཆེན་པོ་ཞིག་ཏུ་གྱུར་བ་དང་། ཕྱི་ལོ་༢༠༠༠
དང་༢༠༠༥ ལོར་བོད་ནང་གི་འཁྱིལ་ཆུ་དེ་གློ་བུར་བཞུར་བརྡོལ་གྱིས་མིའི་
འཚོ་ཐབས་དང་རྨང་གཞིའི་འཛུགས་སྐྲུན་གྱི་རིགས། ཆུ་རྒྱུད་ས་ཁུལ་གྱི་སྤྱི་
ཚོགས་དཔལ་འབྱོར་དང་རྒྱུ་དངོས་སོགས་སྤྱི་ཡོངས་ལ་གཏོར་སྐྱོན་དང་
ཉམས་རྒུད་ཧ་ཅང་ཆེན་པོ་ཕོག་ཡོད། བྱེ་བྲག་ཏུ་རྒྱ་གར་ཧི་མཱ་ཅལ་མངའ་
སྡེའི་ཁུ་ནུ་དང་སིམ་ལ་རྫོང་ཁོངས་སུ་ཚབས་ཆེའི་གྱོང་གུན་ཕོག་ཡོད། དེ་
དང་མཚུངས་པར་ཕྱི་ལོ་༢༠༠༠ ལོའི་ཕྱི་ཟླ་༤ པའི་ཚེས་༩ ཉིན་བོད་ལྷོ་
ཤར་གྱི་ཛ་མུ་(Zhamu)འབབ་ཁའི་ས་ཁུལ་དུ་སྔོན་བྱུང་མྱོང་མེད་པའི་ས་
རུད་ཆེན་པོ་ཞིག་བརྒྱབ་པ་དེའི་མཇུག་འབྲས་སུ་ཡར་ཀླུང་གཙང་པོའི་ཆུ་ཕྲན་
ཡིད་འོང་གཙང་པོ་ས་རུད་ཀྱིས་བཀག་བསྐྱིལ་བྱས་པ་དང་། ལོ་དེ་གའི་ཕྱི
ཟླ་༧ པའི་ཚེས་༡༠ ཉིན་འཁྱིལ་ཆུ་དེ་ཉིད་གློ་བུར་དུ་བརྡོལ་བས་ཆུ་ལོག་
རྒྱུག་པའི་རྐྱེན་གྱིས་མི་༣༠ ཤི་སྐྱོན་བྱུང་ཞིང༌། མི་གྲངས་༡༠༠ ལྷག་གར་
སོང་ཆ་མེད་དུ་གྱུར་ཡོད། ཆུ་ལོག་འདིས་གཙང་ཆུ་འདི་ཉིད་རྒྱུགས་ཡུལ་རྒྱ་
གར་ཤར་ཕྱོགས་ཀྱི་ཨ་རུ་ན་ཅལ་མངའ་སྡེའི་རྫོང་ཁག་ལྔའི་ནང་མི་འབོར་ལྔ་
ཁྲི་ཙམ་སྡོད་ཁང་མེད་པར་བཏང་བ་དང་། ཟམ་ཆེན་༢༠ ལྷག་ཆུས་འཁྱེར་བ
མ་ཟད། ཆུ་རྒྱུད་ས་ཁུལ་གྱི་རྨང་གཞིའི་འཛུགས་སྐྲན་གཞན་ཁག་ལའང་གཏོར་
སྐྱོན་བཏང་ཡོད། སྐབས་དེའི་དཔལ་འབྱོར་གྱི་གྱོང་གུན་ཁྱོན་བསྡོམས་ཧིན་
སྒོར་ཐེར་འབུམ་གཅིག་ཟིན་ཡོད་(ཨ་སྒོར་ས་ཡ་༢༢་༩)།
འཁྱགས་རོམ་གྱི་བཞུར་ཚད་ཇི་འདྲ་ཞིག་ཏུ་བསླེབས་ཡོད་མེད་ཇོ་
མོ་གླང་མའི་བྱང་འདབས་ཀྱི་རོང་སྦུག་འཁྱགས་རོམ་གྱི་སྟེང་ནས་གསལ་པོར་
མཐོང་ཐུབ། ཕྱི་ལོ་༡༩༦༦ ནས་༡༩༩༧ བར་གྱི་དུས་ཡུན་ནང༌། འཁྱགས་
རོམ་འདི་ཉིད་ཀྱི་དབུས་ངོས་ནས་མི་ཊར་༢༧༠ ཙམ་བཞུཪ་སྟོངས་སུ་ཕྱིན་
ཡོད་ཅིང་། འཁྱགས་རོམ་གྱི་ཤར་ཕྱོགས་ནས་མི་ཊར་༡༧༠ དང༌། ཡང་རྒྱང་
རིང་ཤར་མཚམས་ནས་མི་ཊར་༢༣༠ བཞུར་སྟོངས་སུ་ཕྱིན་ཡོད། རོང་
སྦུག་འཁྱགས་རོམ་གྱི་ཤར་ཕྱོགས་སུ་ཡོད་པའི་རྒྱ་མཚོའི་ངོས་ནས་མི་ཊར
༥༦༠༠ མཐོ་ཚད་དུ་ཆགས་པའི་འཁྱགས་རོམ་ཞིག་ཕྱི་ལོ་༢༠༠༢ ལོར་ཐོ་
འགོད་བྱས་པ་དེ་ད་ཆ་ཡོངས་རྫོགས་བཞུར་སྟོངས་སུ་ཕྱིན་འདུག དེ་དང་
མཚུངས་པར་བོད་ཤར་ལྷོའི་མཚམས་སུ་ཆགས་པའི་རྫིབུ་(Zepu)འཁྱགས་
རོམ་དེ་ཡང་འདས་པའི་ལོ་བཅུ་ཕྲག་གསུམ་གྱི་རིང་མི་ཊར་༡༠༠ ལས་མང་
བ་སྲབ་ཏུ་ཕྱིན་ཡོད། ཡང་ཉམས་ཞིབ་ཅིག་གི་ནང་བོད་མཐོ་སྒང་གི་དབུས་
ཁུལ་གྱི་འཁྱགས་རོམ་ལས་མཐའ་ཟུར་གྱི་འཁྱགས་རོམ་ཁག་བཞུར་སྟོངས་
སུ་འགྲོ་བའི་ཚད་གཞི་དེ་མྱུར་བ་ཡོད་སྐོར་བཀོད་འདུག འདས་པའི་ལོ་ངོ་
༣༠ རིང་ཁུ་ནུ་རི་རྒྱུད་ཀྱི་ཤར་ཕྱོགས་སུ་ཆགས་པའི་འཁྱགས་རོམ་གྱི་གདོས
ཚད་བརྒྱ་ཆ་ ༡༧ བཞུཪ་སྟོངས་སུ་ཕྱིན་ཟིན་པ་དེ། བོད་དབུས་ཀྱི་ས་ཁུལ་དང་
བསྡུར་ན་ཁུལ་དེའི་བཞུར་ཚད་ལྡབ་བཅུས་མཐོ་བ་ཆགས་ཀྱི་ཡོད་པ་བཤད་
ཡོད། འཁྱགས་རོམ་བཞུར་ཚད་མྱུར་བའི་རྐྱེན་གྱིས་འཁྱགས་ཞུན་གྱི་མཚོ་
བསྐྲུན་གྱི་ཡོད། ས་ཁུལ་ཆེས་མང་པོར་འཁྱགས་ཞུན་གྱི་མཚོ་རྣམས་འཁྱགས་
རོམ་བཞུར་སྟོངས་སུ་གྱུར་སའི་ས་ཁུལ་དེ་རང་གི་ཞོལ་འདབས་སུ་ཆགས་ཀྱི་
ཡོད། ཕྱི་ལོ་༢༠༠༩ ལོར་རྒྱལ་སྤྱིའི་རི་རྒྱུད་ཡར་རྒྱས་ཀྱི་མཉམ་འདུས་ལྟེ་
གནས་ཁང་གིས་ཧི་མཱ་ལ་ཡའི་ཧིན་དུ་ཀུ་ཤའི་རི་རྒྱུད་ཀྱི་ཁྲོད་དུ་འཁྱགས་ཞུན་
གྱི་མཚོ་ཆགས་པ་༨༧༩༠ ངོས་ཟིན་ཡོད།
འདི་དག་ལས་འཁྱགས་ཞུན་མཚོ་༢༠༤ ལ་འཁྱགས་ཞུན་མཚོ་རྡོལ་
གྱི་ཆུ་ལོག་འབྱུང་རྒྱུའི་ཉེན་ཚབས་ཧ་ཅང་ཆེན་པོ་ཡོད་པ་ངོས་འཛིན་བྱས་
ཡོད། འཁྱགས་ཞུན་མཚོ་རྡོལ་གྱི་གནས་སྟངས་འདི་དག་ནི་ངེས་བརྟན་མེད་
པར་གློ་བུར་བ་དང་གཏོར་སྐྱོན་ཧ་ཅང་ཆེ་བ་ཡིན། ཕྱི་ལོ་༡༩༣༠ ནས་༢༠༠༢
བར་གྱི་དུས་ཡུན་ནང་བོད་རང་སྐྱོང་ལྗོངས་སུ་འཁྱགས་ཞུན་མཚོ་རྡོལ་གྱི་ཆུ་
ལོག་ཐེངས་༡༥ བརྒྱབ་ཡོད། འདི་དག་གི་གྲས་ནས་འཁྱགས་ཞུན་མཚོ་
རྡོལ་གྱི་ཆུ་ལོག་གི་དོན་རྐྱེན་དགུས་རྒྱ་གར་དང་། བལ་ཡུལ། འབྲུག་བཅས་
སུ་ས་རོ་རྡོ་རོ་སོགས་མཉམ་བཞུར་གྱིས་ཚེ་སྲོག་དང་རྒྱུ་ནོར་ལ་གྱོང་གུན་
ཚབས་ཆེན་བཟོས་ཡོད། ཕྱི་ལོ་༢༠༠༣ ལོར་རྒྱལ་སྤྱིའི་རི་རྒྱུད་ཡར་རྒྱས་
ཀྱི་མཉམ་འདུས་ལྟེ་གནས་དང༌། རྒྱ་ནག་གི་གྲང་ངར་དང་སྐམ་ཤས་ཆེ་བའི་ས་
ཁུལ་གྱི་ཁོར་ཡུག་ཚན་རིག་ལྟེ་གནས་ཁང་དང་། འཕྲུལ་ལས་ཉམས་ཞིབ་ཁང་
དེ་བཞིན་བོད་ཀྱི་ཆུ་རིག་ལས་དོན་ལྷན་ཁང་བཅས་མཉམ་འབྲེལ་གྱིས་འབུམ་
ཆུ་གཙང་པོའི་བཞུར་རྒྱུད་ས་ཁུལ་དུ་ཉམས་ཞིབ་ལས་འཆར་ཞིག་གཉེར་ཡོད།
ཉམས་ཞིབ་དེས་གསལ་སྟོན་བྱས་པར། ཕྱི་ལོ་༡༩༨༨ ལོའི་འབྲེལ་ཡོད་
གནས་ཚུལ་ཕྱོགས་བསྡོམ་ལྟར་ན། བོད་ཆུ་དང་རོང་གཙང་པོའི་ཆུ་རྒྱུད་ས་
ཁུལ་དུ་འཁྱགས་ཞུན་མཚོ་༢༣༠ ཡོད་པ་དེ་དག་གི་ཕྱོགས་བསྡོམས་རྒྱ་ཁྱོན་
སྤྱི་ལེ་གྲུ་བཞི་མ་༡༩,༠༠༠ ལྷག་ཙམ་ཟིན་གྱི་ཡོད་པ་བཤད་འདུག ད་ལྟའི་
ཉམས་ཞིབ་འདིས་འཁྱགས་ཞུན་མཚོ་༣༥༤ ཡོད་པ་དེ་དག་གི་རྒྱ་ཁྱོན་སྤྱི་ལེ
གྲུ་བཞི་མ་ཉིས་ཁྲི་དྲུག་སྟོང་ཙམ་ཟིན་གྱི་ཡོད་པ་གསལ་འདུག ཞིབ་འཇུག་
ཡིག་ཆ་དེ་དག་གིས་འཁྱགས་རོམ་མཚོ་བཞུར་རྡོལ་གྱི་ཆུ་ལོག་སྐོར་ཉམས་
ཞིབ་བྱས་ཡོད་པ་ངོས་ལེན་བྱས་ཡོད་ཀྱང་། ཧི་མཱ་ལ་ཡའི་ཧིན་དུ་ཀུ་ཤའི་རི་
རྒྱུད་དུ་འཁྱགས་ཞུན་མཚོ་དང་འཁྱགས་མཚོ་བཞུར་རྡོལ་གྱི་ཆུ་ལོག་གི་དོན་
རྐྱེན་སོགས་ཀྱི་ཞིབ་ཕྲའི་གནས་སྟངས་ད་ལྟའང་གསལ་རྟོགས་ཐུབ་མེད།
ཉེ་དུས་བོད་བྱང་ཤར་གྱི་མཚམས་སུ་ཆགས་པའི་བོད་ཀྱི་རི་རྒྱུད་
གཙོ་གྲས་ཨ་མྱེས་རྨ་ཆེན་གྱི་འཁྱགས་རོམ་ཡང་བཞུར་བཞིན་པའི་གནས་
ཚུལ་སྤེལ་ཡོད། ཕྱི་ལོ་༢༠༠༤ ལོའི་ཕྱི་ཟླ་༣ནང་འཁྱགས་རོམ་ལྷུང་བཞུར་
གྱི་དམིགས་བསལ་དོན་རྐྱེན་ཚབས་ཆེན་ཞིག་བྱུང་སྟེ་འཁྱགས་རོམ་དང་བྲག་
རྡོ། གངས་རུད་སོགས་གངས་རིའི་འདབས་ཞོལ་གྱི་ཆུ་སྔོན་གཙང་ཆུའི་ནང་
ལྷུང་སྟེ། རྒྱུགས་ཆུ་བཀག་བསྐྱིལ་གྱིས་རང་བྱུང་གི་འཁྱིལ་ཆུ་ཆེན་པོ་ཞིག་
གྲུབ་པ་དེ། ཕྱི་ལོ་༢༠༠༥ ལོའི་ཕྱི་ཟླ་༧ པའི་ནང་ཁ་ཤོར་ཏེ་འཁྱགས་ཞུན་
མཚོ་རྡོལ་གྱི་ཆུ་ལོག་ཏུ་གྱུར་ནས། རྒྱུགས་ཆུའི་བཞུར་རྒྱུད་ས་ཁུལ་དུ་གནས
སྡོད་ཡུལ་མི་དང་ས་ཁུལ་གཉིས་ཀར་ཚབས་ཆེན་གྱི་གནོད་སྐྱོན་ཕོག་ཡོད།

གཏན་ཆགས་འཁྱགས་རིམ་ཉམས་རྒུད།

གནམ་གཤིས་ཚ་དྲོད་འཕེལ་བའི་དབང་གིས་གཏན་ཆགས་འཁྱགས་
རིམ་ཉམས་རྒུད་ཕྱིན་པའི་དབང་གིས་གཏན་ཆགས་འཁྱགས་རིམ་ནང་ཆུའི་
ཉར་འཇོག་དང་སྟངས་འཛིན་གྱི་གནས་སྟངས་ལ་འགྱུར་བ་ཐེབས་སུ་བཅུག་པ་
འདིས། ཆུ་རླངས་པར་འགྱུར་ཤུགས་ཆེ་རུ་འགྲོ་བའི་རྒྱུ་རྐྱེན་བྱེད་ཀྱི་ཡོད། ད་
དུང་འདིས་ལོ་རེའི་གཏན་ཆགས་འཁྱགས་རིམ་ས་སོབ་པའི་དུས་ཡུན་ཇེ་རིང་དུ་
གཏོང་བཞིན་པ་དང༌། འདི་ཉིད་འཕྲུལ་རིགས་ལས་དོན་དང་འབྲེལ་ནས་བཤད་
ན། སེམས་ཁྲལ་བྱེད་དགོས་པའི་རང་བཞིན་ཞིག་ཡིན་པའི་ཐོག ད་དུང་སྣོད་
བཅུད་སྐྱེ་ཁམས་ནང་ཕན་ཚུན་གྱི་འབྲེལ་བར་འགྱུར་བ་སྣ་ཚོགས་ཤིག་ཀྱང་
འདྲེན་གྱིན་ཡོད། ས་གནས་བྱེ་བྲག་པའི་ཐོག་ནས་བཤད་ན། འདི་ལྟའི་ཉམས་
རྒུད་ཀྱིས་རིམ་བཞིན་རྩྭ་ཐང་བྱེ་ཐང་དུ་འགྱུར་བ་དང་། གཉུག་མར་གནས་པའི་
སྐྱེ་དངོས་ཀྱི་རིགས་རྣམས་སྟོང་ཟད་དུ་འགྲོ་བའི་རྒྱུ་རྐྱེན་བྱེད་ཀྱིན་ཡོད།
སྤྱིར་བཏང་བྱས་ན། གཏན་ཆགས་འཁྱགས་རིམ་གྱིས་ཆུའི་ཐོན་
ཁུངས་སྟངས་འཛིན་གྱི་བྱ་བ་གལ་ཆེན་ཞིག་སྒྲུབ་ཀྱི་ཡོད་ལ། བོད་མཐོ་སྒང་
གི་སྐྱེ་ཁམས་མ་ལག་རྒྱུན་གནས་ཆེད་གལ་ཆེའི་བྱེད་སྒོ་ཞིག་སྤེལ་གྱི་ཡོད།
དབྱར་དུས་སུ་གཏན་ཆགས་འཁྱགས་རིམ་གྱི་རྣམ་འགྱུར་སྐྱེན་པའི་སྟེང་སའི་
རིམ་པར་སོབ་ཞུགས་པ་ལས། བྱུང་བའི་བཞུར་ཆུ་རྣམས་རྒྱ་ཆེའི་རྩྭ་ཐང་དང་
གཤེར་ས་ཁག་ཏུ་བརྒྱུད་གཏོང་གི་ཕན་ཆ་བསྐྲུན་གྱི་ཡོད།
ཞིབ་འཇུག་པ་ཁག་གིས་གོ་ལའི་ཕྱི་ངོས་འཁྱགས་པ་དང་། འཁྱགས་
པར་སོབ་ཞུགས་པའི་བྱ་རིམ་གྱིས་ས་གཞིའི་ཕྱི་ངོས་དང་རླུང་ཁམས་དབར་
གྱི་དྲོད་དང་རླན་གཤེར་བརྗེ་ལེན་གྱི་གནས་སྟངས་ལ་ཤུགས་རྐྱེན་སྤྲོད་ཀྱི་
ཡོད་པ་གསལ་སྟོན་བྱས་འདུག་འདིས་ཤར་ཨེ་ཤི་ཡའི་གནམ་གཤིས་ལ་
ཤུགས་རྐྱེན་ཇི་ལྟར་འབྱུང་བ་ལྟར་གྱི་ཕན་གནོད་འབྲེལ་གྱི་ཡོད། དཔེར་
ན་ལྷག་རླུང་གི་ཚ་དྲོད་ལོ་རེར་སེལ་ཤས་ ༠.༠༥༢ འཕར་བ་ཡིན་ན། འབྱུང་
འགྱུར་ལོ་ངོ་ལྔ་བཅུ་དང་བརྒྱ་སོ་སོའི་དུས་ཡུན་ནང་བོད་མཐོ་སྒང་གི་གཏན་
ཆགས་འཁྱགས་རིམ་རྒྱ་ཁྱོན་གྱི་བརྒྱ་ཆ་ ༡༣ སྟེ་སྤྱི་ལེ་གྲུ་བཞི་མ་ ༡༩༥,༠༠༠
ཙམ་དང་། བརྒྱ་ཆ་ ༤༦ སྟེ་སྤྱི་ལེ་གྲུ་བཞི་མ་ ༧༠༠,༠༠༠ ལྷག་གི་ས་ཁྱོན་ཇེ་
ཆུང་དུ་འགྲོ་ངེས་པ་ཡིན། འདི་ནི་གཏན་འཁྱགས་ས་ཁྱོན་གྱི་ཚབས་ཆེ་བའི་
ཉམས་རྒུད་ཅིག་ཡིན།
ཕྱོགས་གཅིག་ནས་འདི་ལྟའི་འཁྱགས་རིམ་ལ་སོབ་པའི་ཚད་ཤུགས་
ཆེར་གཏོང་བའི་བརྒྱུད་རིམ་ནང་ཉི་འོད་ལ་ཡང་འགན་འཁྲི་ངེས་ཅན་ཞིག་ཡོད།
མཐོ་ཚད་མི་ཊར་ ༥༠༠༠ མན་ཆད་དུ་ཆགས་པའི་བོད་ཀྱི་ས་གཞིས་ཉི་འོད་
བསྡུ་ལེན་གྱི་ཚད་གཞི་དེ། རྒྱ་ནག་གི་ས་ཁུལ་གཞན་ལས་ཆེ་བ་ཡོད་པ་སྟེ་ས་
ཁྱོན་སེན་ཊི་མི་ཊར་གྲུ་བཞི་མ་རེ་རེས་ཇོལ་ Joule ༢༥༡.༢ ནས་ ༣༦༠.༡
བར་བསྡ་ལེན་བྱེད་ཀྱིན་ཡོད། འདིས་ཉིན་རེའི་ཚ་དྲོད་མཐོ་ཤོས་ཀྱི་ཚད་དེ་
ཡང་མཐོ་རུ་གཏོང་གི་ཡོད་ཅིང་། སྐབས་འགར་སྤྱི་ཟླ་བཅུ་གཅིག་ནས་གཉིས་
པའི་བར་གྱི་གྲང་ངར་ཆེ་བའི་དགུན་དུས་སུའང་དྲོད་ཚད་སེལ་ཤས་ཀླད་ཀོར་
གྱི་སྒང་ལ་སླེབ་བཞིན་ཡོད། འདི་ལྟའི་ཛ་དྲག་གི་གནས་སྟངས་དེས་རྣམ་འགྱུར་
སྐྱེན་པའི་ས་རིམ་ནང་གི་འཁྱགས་འགྱུར་དང་སོབ་ཞུགས་པའི་བྱ་རིམ་གཉིས་
ཡང་ཡང་བརྗེ་རེས་ཀྱི་རྒྱུ་རྐྱེན་བྱེད་ཀྱི་ཡོད།
སྐུ་ཞབས་ཅིན་དང་ཁོང་གི་ལས་རོགས་ཚོའི་ཕྱི་ལོ་ ༢༠༠༠ དང་
༢༠༠༨ ལོའི་གཞུང་ལམ་ཉེ་རྒྱུད་ཀྱི་ཉམས་ཞིབ་ནང༌། སྣུམ་ནག་བཏིང་
པའི་གཞུང་ལམ་ཀྱི་ས་འོག་ཏུ་ཚ་དྲོད་འདུ་གསོག་བྱས་ཡོད་པ་ཤེས་འདུག་
ཅིང་། དེས་གཏན་ཆགས་འཁྱགས་རིམ་གྱི་བཞུར་ཚད་ཇེ་ཆེར་བཏང་ཏེ་བསྐྱར་
དུ་འཁྱགས་འགྱུར་ཡོང་རྒྱུ་ཆེས་དཀའ་བའི་གནས་སུ་གྱུར་པ་བཤད་ཡོད།
འདིའི་མཇུག་འབྲས་ནི་ས་ཁྱོན་ཡུག་གཅིག་ཏུ་འབྲེལ་བའི་གཏན་ཆགས་
འཁྱགས་རིམ་དེ་དུམ་མཚམས་དུམ་མཚམས་སུ་ཁ་དགྱེས་པའི་ངོ་བོར་འཕོ་
འགྱུར་འགྲོ་བཞིན་ཡོད། ཕྱི་ལོ་ ༡༩༩༧ ལོའི་ཕྱི་ཟླ་དགུ་པའི་ནང་ཁུ་ནུ་ལ་ཐོག་
ཏུ་མཐོ་ཚད་མི་ཊར་ ༤༧༡༥ ཡོད་སར་ས་གཞི་བསྔོག་འབྲུ་བྱེད་སྐབས། ཕྱི་
ལོ་ ༡༩༧༣ ལོར་འཛུགས་བསྐྲུན་བྱས་པའི་ཁྲོན་བོད་གཞུང་ལམ་བརྒྱུད་ཀྱི་
སྣུམ་འདྲེན་ལྕགས་མདོང་མེ་ལི་མི་ཊར་ ༡༦༣ ཅན་དེས། དབྱར་དུས་སུ་གཏན་
ཆགས་འཁྱགས་རིམ་མི་ལི་མི་ཊར་ ༡༤༠ ནས་ ༡༥༠ བར་ལ་སོབ་ཞུགས་
པའི་རྐྱེན་བྱེད་ཀྱི་ཡོད་པ་དང་། དེའི་ཉེ་རྒྱུད་ས་གནས་སྤྱིར་སེན་ཊི་མི་ཊར་༩༠
ལ་མ་གཏོགས་སོབ་ཞུགས་ཀྱི་མེད་པའི་གནས་སྟངས་ལ་ལྟོས་ན་ཚད་ཧ་ཅང་
མཐོན་པོ་ཡིན། ལྕགས་མདོང་དེས་ལྷ་སར་སྣུམ་འདྲེན་ཀྱི་ཡོད། གོང་གསལ་
གནས་སྟངས་དེ་དག་དང་མཚུངས་པར། འཁྱགས་ཆུ་ས་གཏིང་དུ་བཞུར་བས་
ཟམ་པ་ཁག་དང་ཆུ་འདྲེན་སྦུག་ལམ་སོགས་ལ་གནོད་སྐྱོན་ཚབས་ཆེན་བཟོ་
བཞིན་ཡོད།
ཉེ་དུས་ཀྱི་ཉམས་ཞིབ་པ་ཁག་གིས་བོད་མཐོ་སྒང་གི་ས་གནས་མང་
པོའི་གཏན་ཆགས་འཁྱགས་རིམ་ལ་སོབ་ཞུགས་བཞིན་པ་དེས་བཟོ་ལས་
འཛུགས་བསྐྲུན་ཁག་ལ་ཤུགས་རྐྱེན་ངན་པ་ཐེབས་པ་མ་ཟད། རྩ་དང་རྩི་ཤིང་
གི་རིགས་དང༌། ཆུའི་གནས་སྟངས་གཉིས་ཀར་དོ་ཕོག་ཐེབས་བཞིན་ཡོད་པ་
གསལ་སྟོན་བྱས་འདུག ཕྱི་ལོ་༢༠༠༧ ལོར་ཁྲེང་(Cheng)
དང  ཝུ་(Wu) གཉིས་ཀྱིས་ཉམས་ཞིབ་བྱས་པ་ལྟར་ན། བོད་མཐོ་སྒང་གི
གཏན་ཆགས་འཁྱགས་རིམ་ལ་སོབ་ཞུགས་པའི་ཚད་དེ་ཨ་ལཱས་ཀ་(Alas-
ka) ལས་ཤུགས་ཆེ་བ་ཡོད་འདུག ཕྱི་ལོ་ ༡༩༩༩ དང་དེའི་སྔོན་དུས་
ཀྱི་ལོ་ཟླའི་ནང་རྨ་ཆུ་སྟོད་ནས་སྤྱི་ལེ་ ༧༠ སར་ཆགས་པའི་སྐམ་ཤས་ཆེ་བའི་
ཨ་མདོ་ཧྭ་ཧྲི་ཞ་གཏན་ཆགས་འཁྱགས་རིམ་ས་ཚིགས་ཀྱིས་འཁྱགས་སའི་
གནས་སྟངས་ལ་རྟོག་ཞིབ་བྱས་པ་ལས། གཏན་ཆགས་འཁྱགས་རིམ་གྱི་རྣམ་
འགྱུར་སྐྱེན་པའི་ས་རིམ་རྣམས་སོབ་པའི་ནམ་དུས་སུ། གངས་འཁྱགས་བཞུར་
བའི་ཆུ་རྒྱུན་དང་ཆར་ཆུས་ཚད་བརྒལ་གྱི་བརླན་ཞུགས་པ་ཤེས་རྟོགས་བྱུང་
ཡོད། ཁོང་ཚོའི་ཉམས་ཞིབ་“ཀྱིས་གསལ་སྟོན་བྱས་པ་ལྟར་ན། མཚོ་
བོད་གཞུང་ལམ་གྱི་རྒྱུད་དུ་གནམ་གཤིས་ཚ་དྲོད་ཀྱིས་ཉམས་རྒུད་དུ་ཕྱིན་
པའི་གཏན་ཆགས་འཁྱགས་རིམ་བསྐྱར་གསོའི་ལས་དོན་ཕལ་ཆེར་སྤྱི་ཡོངས་
ནས་ལམ་ལྷོང་བྱུང་མེད་ཅིང་། ཐ་ན་བཅོས་མའི་རྭ་སྐོར་གྱི་ཐབས་ལམ་ལ་
བརྟེན་ནས་སོབ་ཞུགས་ཟིན་པ་དང་སོབ་བཞིན་པའི་གཏན་ཆགས་འཁྱགས་
རིམ་གྱི་བཞུར་ཆུ་འགོག་སྲུང་གི་ལས་དོན་དེ་ཡང་ལེགས་གྲུབ་བྱུང་མེད། གང་
ལྟར་གཏན་ཆགས་འཁྱགས་རིམ་ས་གཞིར་ཚ་དྲོད་རྒྱས་པའི་མྱུར་ཚད་ནི་
ཆེས་ཉེན་ཚབས་ཀྱི་གནས་སྟངས་སུ་བསླེབས་ཡོད།
སོར་གྱིས་ཕུག་སྟེ་ས་འོག་བརྟག་དཔྱད་བྱས་པའི་སྙན་ཐོ་ཁག་གིས
ཨ་མདོ་མཚོ་སྔོན་དུ་ཕྱི་ལོ་ ༡༩༧༥ ཕྱི་ཟླ་ ༧ ནང་མི་ཊར་གསུམ་དང་ཕྱེད་ཀའི་
ས་འོག་ཏུ་ཆགས་པའི་གཏན་ཆགས་འཁྱགས་རིམ་གྱི་མཐུག་ཚད་མི་ཊར་ ༦་
༥ ཡིན་རུང་། ཕྱི་ལོ་༡༩༨༩ ལོའི་ཕྱི་ཟླ་ ༧ ནང་ས་ཆ་དེ་རང་དུ་རྟོག་ཞིབ་
བྱེད་སྐབས། གཏན་ཆགས་འཁྱགས་རིམ་ཡོངས་རྫོགས་སོབ་སོབ་གྱུར་ཟིན
པ་ཤེས་འདུག ཡང་ཉམས་ཞིབ་གཞན་ཞིག་ཏུ་གཏན་ཆགས་འཁྱགས
རིམ་ཉམས་རྒུད་དུ་ཕྱིན་པ་དེས། ལྷ་སའི་བྱང་ཕྱོགས་ཀྱི་ནག་ཆུ་ས་ཁུལ་དུ་རྩྭ་
ཐང་ཉམས་རྒུད་ཀྱི་གནས་སྟངས་ཆེས་ཉེན་ཚབས་ཆེ་བའི་གནས་སུ་གྱར་ཡོད་
པ་བཤད་འདུག
ཡང་ཉམས་ཞིབ་པ་གཞན་འགའ་ཞིག་ལྟར་ན། རྨ་ཆུའི་ཆུ་འགོའི་ས་
ཁུལ་དུ་དུམ་བུ་ཐར་ཐོར་དུ་ཆགས་པའི་གཏན་ཆགས་འཁྱགས་རིམ་གྱི་གཞི
རྟེན་དེ་ཕྱི་ལོ་༡༩༧༠ དོན་གྲངས་ནས་༡༩༩༠ གོ་གྲངས་བར་མི་ཊར་༥༠
ནས་༧༠ ཙམ་གྱི་བར་སྲབ་ཏུ་ཕྱིན་ཡོད་པ་བཤད་འདུག 6 བོད་མཐོ་སྒང་གི
ས་ཁུལ་མང་པོ་ཡང་གཏན་ཆགས་འཁྱགས་རིམ་ཇེ་སྲབ་དང་ཚ་དྲོད་ཇེ་མཐོར་
ཕྱིན་པའི་སྐོར་ཟིན་ཐོར་བཀོད་འདུག ཕྱི་ལོ་༡༩༨༠ ནས་༡༩༩༨ བར་གྱི་དུས་
ཡུན་ནང་འབྲི་ཆུ་དང་རྨ་ཆུའི་ཆུ་འགོའི་ས་ཁུལ་དུ་ཆགས་པའི་གཏན་ཆགས་
འཁྱགས་རིམ་གྱི་ཚ་དྲོད་སེལ་ཤས་༠.༡༡ ནས་༠.༡༤ བར་འཕར་ཡོད་པ་
དང༌། རྣམ་འགྱུར་སྐྱེན་པའི་ས་རིམ་གྱི་མཐུག་ཚད་དེ་ལོ་རེར་སེན་ཊི་མི་ཊར
༢ ནས་༡༠ བར་འཕར་གྱི་ཡོད། གཏན་ཆགས་འཁྱགས་རིམ་གྱི་འགྱུར་བ་
འདི་དག་གིས་སའི་ནང་གི་རླན་གཤེར་གྱི་ཚད་དང་། ཡང་ས་འོག་དང་རླུང་
ཁམས་དབར་གྱི་ཀར་བོན་བརྗེ་ལེན་གྱི་བྱ་བར་ཡང་ཤུགས་རྐྱེན་ཐེབས་བཞིན་
ཡོད། རྒྱུ་མཚན་དེ་འདྲར་སོང་བོད་མཐོ་སྒང་གི་གཏན་ཆགས་འཁྱགས་རིམ་
གྱི་འགྱུར་ལྡོག་འདི་བོད་མཐོ་སྒང་གི་སྐྱེ་ཁམས་མ་ལག་ལ་ཧ་ཅང་གལ་གནད་
ཆེན་པོ་ཡིན། གཏན་ཆགས་འཁྱགས་རིམ་ཉམས་རྒུད་དུ་ཕྱིན་པ་དེས་
རྩ་ཐང་དང་གཤེར་ས་འཁུམ་ཟད་དུ་འགྲོ་བ་དང༌། མཚོ་དང་ས་འོག་ཆུ་རིམ་
གཉིས་ཀའི་ཚད་དམའ་རུ་འགྲོ་བའི་རྒྱ་རྐྱེན་བྱེད་ཀྱི་ཡོད། འདིས་དབྱར་ཁའི
ཆར་དུས་མ་ཤར་བའི་སྔོན་ནས་སྟོན་ཐོག་འདེབས་ལས་བྱེད་པའི་ཞིང་པ་ཚོར
ཤུགས་རྐྱེན་ཚབས་ཆེན་ཐེབས་བཞིན་ཡོད། གནམ་གཤིས་འགྱུར་ལྡོག་གི་
རྐྱེན་གྱིས་དགུན་དུས་ཀྱི་གངས་དང་འཁྱགས་གྱུར་གྱི་ས་གཞི་རྣམས་བཞུར་
སྔ་བ་འདིས། བོད་མཐོ་སྒང་གི་ཚ་དྲོད་རྒྱས་སྔ་བ་དང་འཁྱགས་འགྱུར་མི་ཐུབ་
པའི་ནམ་དུས་ཇེ་རིང་དུ་གཏོང་བཞིན་ཡོད། བོད་མཐོ་སྒང་གི་ཞིང་པའི་ས་
ཁུལ་དུ་ཚ་དྲོད་རྒྱས་པས་དུས་ཡུན་རིང་པོར་ཚ་དྲོད་གནས་པ་དེས་ཞིང་ས་
རྣམས་སྐམ་པོར་འགྱུར་བའི་རྒྱུ་རྐྱེན་བྱེད་ཀྱི་ཡོད། དེའི་མཇུག་འབྲས་སུ་ནས་
དང་འབྲུའི་ཐོན་སྐྱེད་ལ་ཤུགས་རྐྱེན་ཐེབས་བཞིན་ཡོད། འབྱུང་འགྱུར་གྱི་ཟ་
འབྲུའི་བདེ་འཇགས་ལ་ཉེན་ཚབས་ཆེ་བའི་གནོད་སྐྱོན་ཐེབས་ཀྱི་ཡོད་ལ། ད་
དུང་དེའི་སྟེང་མུ་གེ་ཡོང་བའི་ཉེན་ཁ་ཡང་ཡོད།
ཕྱི་ལོ་༢༠༠༧ ལོར་ཁྲེང་དང་ཝུ་གཉིས་ཀྱིས་རྟོག་ཞིབ་གནས་ཚུལ་
ཕྱོགས་བསྡུས་བྱས་པ་ལས། རྒྱ་ནག་ནང་ཁུལ་དུ་འབྱུང་བའི་བྱེ་མའི་རླུང་
འཚུབ་དང་བོད་མཐོ་སྒང་གི་གཏན་ཆགས་འཁྱགས་རིམ་ཚད་དམའ་ཤོས་སུ་
ལྷུང་བའི་གནས་སྟངས་དབར་འབྲེལ་བ་ཧ་ཅང་ཉེ་པོ་ཡོད་པ་གསལ་སྟོན་བྱས་
འདུག གཏན་ཆགས་འཁྱགས་རིམ་གྱི་མཐུག་ཚད་དམའ་པོར་གྱུར་པས་ས་
གཞིའི་ཕྱི་ངོས་ཀྱི་རྣམ་འགྱུར་སྐྱེན་པའི་ས་གཞི་སྐམ་པོར་འགྱུར་གྱིན་ཡོད་པ་
དེས། ས་རྡུལ་རྣམས་བྱེ་མའི་རླུང་འཚུབ་ཀྱིས་འཁྱེར་འདེད་བྱེད་བཞིན་ཡོད།
ནུབ་ཕྱོགས་ནས་འོངས་པའི་རླུང་བུས་བོད་མཐོ་སྒང་གི་བྱེ་མ་རྣམས་རྒྱ་ནག་
ཤར་ཕྱོགས་སུ་འདེད་པར་བྱེད་ལ། ཆེས་ས་ཐག་རིང་སར་ཆགས་པའི་བྱང་པེ་
སི་ཕི ཀ་ཏུ་ཡང་འདེད་ཀྱིན་ཡོད།
ཕྱི་ལོ་༢༠༠༣ ལོར་ནེན་(Nan) དང་ཁོང་གི་ལས་རོགས་ཚོས་
ཤར་ཨེ་ཤི་ཡའི་ཐོག་གི་ངེས་གཏན་མེད་པའི་ཁ་ཆར་གྱི་འབབ་ཞོད་དང་ལྷག་
རླུང་གི་དྲོད་ཚད་ལ་རྟོག་ཞིབ་བྱས་པའི་ཉམས་ཞིབ་ལྟར་ན། —བོད་མཐོ་སྒང་
ཐོག་གི་ལོ་རེའི་ས་གཞིའི་སྤྱི་སྙོམ་ཚ་དྲོད་དེ་སྤྱིའི་འཕེལ་ཚད་ལྟར་སེལ་ཤས་
༠.༤ ནས་༠.༥ བར་འཕར་ཚེ། ཕྱི་ལོ་ ༢༠༤༠ དུས་སྐབས་སུ་གཏན་ཆགས་
འཁྱགས་རིམ་ཕལ་ཆེ་བ་རྩ་སྟོངས་སུ་འགྲོ་རྒྱུ་ཡིན་པ་བཤད་འདུག

གཤེར་ས་དང་མཚོ་བྲི་རྒུད།

དེ་སྔ་བོད་ནང་མཚོ་དང་མཚིའུ་སྟོང་ཕྲག་མང་པོ་ཡོད་ཅིང་། བོད་མི་
ཚོས་དེ་དག་ཕལ་ཆེར་ཡུལ་ལྷ་དང་ཀླུ་གནས་པའི་རྩ་ཆེའི་ས་གནས་སུ་ངོས་
འཛིན་བྱེད་པ་དང་། མཚོ་དེ་དག་གི་ཆུ་ལ་ནད་དང་ཟུག་རྔུ་སེལ་བའི་ནུས་
པ་ཡོད་པར་ཡིད་ཆེས་ཀྱང་བྱེད་ཀྱི་ཡོད། མཚོ་དང་མཚིའུ་དེ་དག་ཕལ་ཆེ་
བའི་ཆུའི་ཚད་རང་སོར་གནས་རྒྱུར་ཉེ་ཁུལ་ས་གནས་ཀྱི་བཞུར་ཆུ་ཁག་དང་
ས་འོག་གི་ཆུ་ལ་བརྟེན་ཡོད་ཅིང་། ཕལ་ཆེ་བར་མཚོ་ཆུ་ཕྱིར་ཐོན་སའི་ཆུ་སྒོ་
ཡང་མེད། གཞི་རྩའི་ཆ་ནས་འདི་ལྟའི་མཚོ་དང་མཚིའུ་ཁག་གི་ཆུའི་ཚད་རིམ་
ཁག་མིའི་བྱ་སྤྱོད་དང་གནམ་གཤིས་ཚ་དྲོད་ཀྱི་སྟངས་འཛིན་འོག་གནས་ཡོད།
བོད་ནང་གི་མཚོའི་གྲངས་འབོར་ནས་མང་པོ་ཞིག་རྩ་བརླགས་སུ་ཕྱིན་ཟིན་
ཡོད།
ཕྱི་ལོ་ ༡༩༧༠ ནས་ ༡༩༨༨ བར་གྱི་དུས་ཡུན་ནང་བོད་བྱང་ཕྱོགས་
སུ་ཆགས་པའི་བྱང་གནམ་མཚོའི་མཚོ་ཁའི་རྒྱ་ཁྱོན་སྤྱི་ལེ་གྲུ་བཞི་མ་༣༨.༥༨
ཆུང་དུ་ཕྱིན་ཡོད་པ་དང༌། སྤྱི་སྙོམ་བྱས་ན་ལོ་རེར་སྤྱི་ལེ་གྲུ་བཞི་མ་༢.༡༤
ཙམ་ཆུང་དུ་ཕྱིན་ཡོད། དེ་སྔོན་གནམ་མཚོའི་ཆུ་ཁ་བྲི་ཚད་དལ་པོ་ཡིན་
ཡང་། ད་ལྟ་ནི་ཧ་ཅང་བྲི་ཚད་མྱུར་པོ་ཆགས་ཡོད། དུས་ཡུན་རིང་པོ་ཞིག་གི་
རིང་བོད་མཐོ་སྒང་གི་ས་གནས་དེ་ག་ལེར་སྐམ་ཤས་ཇེ་ཆེར་འགྲོ་བཞིན་ཡོད་
ཀྱང་། ད་ཆ་ཚད་མྱུར་དུ་ཕྱིན་ཡོད།

མཚོ་སྔོན་པོའི་བྲི་རྒུད།

གྲགས་ཅན་གྱི་མཚོ་སྔོན་པོའི་ཆགས་འཇིག་ད་ལྟའི་ཆར་གནམ་གཤིས་
ཚ་དྲོད་ཀྱི་འཕེལ་འགྲིབ་ལ་རག་ལུས་ཡོད། ཕྱི་ལོ་༢༠༠༨ ལོར་སུན་(Sun)
དང་ཁོང་གི་ལས་རོགས་ཚོས་ཉམས་ཞིབ་བྱས་པ་ལྟར་ན། ཕྱི་ལོ་༡༩༥༩
ནས་༢༠༠༥ བར་གྱི་དུས་ཡུན་ནང་མཚོ་སྔོན་པོའི་ཆུ་ཁ་མི་ཊར་༣.༦༢ མར་
ཆགས་ཡོད་པ་དང་། སྤྱི་སྙོམ་བྱས་ན་ལོ་རེར་སེན་ཊི་མི་ཏར་༧.༨ ཙམ་དམའ་རུ་
ཕྱིན་ཡོད། དེ་དང་མཚུངས་པར་མཚོ་སྟེང་གི་རྒྱ་ཁྱོན་ཡང་ཕྱི་ལོ་༡༩༥༩ ལོར་སྤྱི་
ལེ་གྲུ་བཞི་མ་༤༥༤༨ ཡོད་པ་དེ་ཕྱི་ལོ་༢༠༠༥ ལོར་སྤྱི་ལེ་གྲུ་བཞི་མ་༤༢༠༦ བར་
ཆུང་དུ་ཕྱིན་ཡོད། ཆ་སྙོམ་བྱས་ན་ལོ་རེར་སྤྱི་ལེ་གྲུ་བཞི་མ་༧.༠༦ ཙམ་ཆུང
དུ་ཕྱིན་ཡོད། འདི་ལྟའི་མཚོ་རྒྱུད་ས་ཁུལ་གྱི་ཉམས་རྒུད་འདིས་ལྷག་རླུང་གིས་
བྱེ་ས་འདེད་པའི་རྐྱེན་ཆེན་པོ་བྱེད་ཀྱི་ཡོད།
ད་དུང་ཁོང་ཚོས་མཚོ་སྔོན་པོའི་མཚོ་རྒྱུད་ས་ཁུལ་གྱི་བྱེ་ས་ཁྱོན་
ཡོངས་ཀྱི་རྒྱ་ཁྱོན་དེ། ཕྱི་ལོ་ ༡༩༧༧ ལོར་སྤྱི་ལེ་གྲུ་བཞི་མ་ ༥༨༧.༤ ནས་ཕྱི་ལོ་
༡༩༨༧ ལོར་སྤྱི་ལེ་གྲུ་བཞི་མ་ ༦༦༠.༧ བར་དང་། ཕྱི་ལོ་༢༠༠༠ ལོར་སྤྱི་ལེ་
གྲུ་བཞི་མ་༦༩༧.༦ བར་དང་། ཕྱི་ལོ་༢༠༠༤ ལོར་སྤྱི་ལེ་གྲུ་བཞི་མ་༨༠༥.༨
འཕར་ཡོད་པ་གསལ་སྟོན་བྱས་འདུག་དེར་མ་ཟད་ཕྱི་ལོ་༡༩༥༩ ནས་༢༠༠༥
བར་གྱི་དུས་ཡུན་རིང་། ལོ་རབས་རེ་རེའི་ནང་ཚད་བརྒལ་གྱི་དྲོད་ཚད་ཆེ་བའི་
ཉིན་གྲངས་༢.༩ བར་འཕར་བ་དང་། ལོ་རབས་རེར་ཚད་བརྒལ་གྱི་དྲོད་ཚད
དམའ་བའི་ཉིན་གྲངས་༣.༣ བར་ཆག་ཡོད་པ་བཤད་འདུག འདིའི་མཇུག་
འབྲས་སུ་མཚོ་ཆུ་རླངས་པར་འགྱུར་ཚད་མཐོ་རུ་ཕྱིན་ཡོད་པའང་སྲིད། ཕྱི་
ལོ་༢༠༠༧ ལོའི་དབྱང་ལི་(Yang Li) དང་ཁོང་གི་ལས་རོགས་ཚོའི་ཉམས་
ཞིབ་བྱས་པ་ལྟར་ན། མཚོའི་ཆུ་ཁ་མཐོ་དམའི་འགྱུར་བ་དེ་མཐུན་ཕྱོགས་
ནས་བཤད་ན་ས་སྟེང་ནས་མཚོ་ནང་དུ་འབབ་རྒྱུག་འོང་བའི་ཆུ་དང་ཁ་ཆར་གྱི་
འབབ་ཞོད་ལ་ཤུགས་ཆེར་བལྟོས་ཀྱི་ཡོད་ཅིང་། ཡང་མི་མཐུན་པའི་ཕྱོགས
ནས་བཤད་ན། མཚོ་ཆུ་རླངས་པར་འགྱུར་ཚད་ལའང་འབྲེལ་བ་ཡོད། ཡང་
ཕྱོགས་གཞན་ནས་བཤད་ན། ཁོང་ཚོས་མཚོ་ཆུའི་འཕེལ་འགྲིབ་ཐོག་རྟོག་ཞིབ་
བྱས་དོན་དུ། མཚོ་ནང་དུ་ཚུར་འབབ་ཚད་དེ་ལོ་རེའི་སྤྱི་སྙོམ་གྱི་འབབ་ཞོད་
དང་མཚོ་མཐའི་ས་ཐོག་ནས་མཚོ་ནང་དུ་བཞུར་བའི་ཆུ་དང་། ས་འོག་ནས་
མཚོ་ནང་དུ་བཞུར་བརྡོལ་འབྱུང་བའི་ཆུ་བཅས་ཁྱོན་བསྡོམས་མི་ལི་མི་ཊར་
༨༤༠ ཡིན་པ་དང༌། རླངས་གཟུགས་སུ་གྱུར་ནས་ཕྱིར་ཐོན་བྱེད་པའི་ཚད་གཞི
དེ་མི་ལི་མི་ཊར་ ༩༢༤ ཡིན་པ་ཤེས་རྟོགས་བྱུང་ཡོད། འདི་ལྟར་མཚོ་སྔོན་པོའི་
ཆུ་ཁ་བྲི་བའི་གནས་སྟངས་འདིས། མཚོ་རྒྱུད་ས་ཁུལ་གྱི་ཁོར་ཡུག་ལ་གནོད་
རྐྱེན་མང་དག་ཅིག་བྱེད་རྒྱུ་ཡིན་པ་སྟེ། དཔེར་ན། རྩྭ་ཐང་ཉམས་ཟད་དང་། ཆུའི་
སྤུས་ཚད་ཇེ་སྡུག་བྱེ་སའི་ས་ཁྱོན་རྒྱ་བསྐྱེད་སོགས་འབྱུང་རྒྱུ་ཡིན་པ་ལྟ་བུའོ།
སྔོན་དུས་མཚོ་ཆེན་འདི་ནི་ཁྲུང་ཁྲུང་སྐེ་ནག་དང་། སཱ་ཡི་བེ་རི་ཡའི་
ངང་པ། ནུབ་ཕྱོགས་ཀྱི་བྱིའུ་ཏི་ཏི་མ་སོགས་བྱ་རིགས་སྣ་ཚོགས་ཀྱིས་དབྱར་
དུས་ངལ་གསོ་རྒྱག་སའི་ཞིང་ཁམས་ཤིག་ཡིན། འོན་ཀྱང་འདས་པའི་ལོ་བཅུ
གྲངས་ནང་གནམ་གཤིས་ཀྱི་ཚ་དྲོད་འཕར་བ་དང་། མཚོ་ཁའི་ཆུའི་རྒྱ་ཁྱོན
དྲི་ཆག་བྱུང་བའི་རྐྱེན་གྱིས་བྱ་རིགས་དེ་ཚོའི་གྲས་ནས་མང་དག་ཅིག་མཚོ་
ངོགས་སུ་མཐོང་རྒྱུ་མེད་པར་གྱུར་ཟིན། ད་དུང་བྱ་རིགས་ལ་གནོད་པ་བྱེད་
མཁན་སུའང་མེད་པའི་མཚོ་སྙིང་ཞེས་མཚོ་སྔོན་གྱི་དབུས་སུ་ཆགས་པའི་
བླིང་ཕྲན་ཞིག་ཡོད་པ་དེའང་། མཚོ་ཆུ་བྲི་ཆག་གི་གནས་སྟངས་འདིས་མཚོ་
ཁ་རིམ་པས་སྐམ་པར་བརྟེན། བྱ་རིགས་ཚོས་མཚོ་སྙིང་སྟེང་ཚང་བཅས་ཏེ་
གནས་རྒྱུར་བདེ་འཇགས་མེད་པ་བཟོས་ཡོད།
དེ་དང་མཚུངས་པར་ཕྱི་ལོ་ ༢༠༠༧ ལོར་སུང་ཧྲུའུ་ཐའོ་(Song
Shutao) ཡིས་ཉམས་ཞིབ་བྱས་པ་ལྟར་ན། འདས་པའི་ལོ་ངོ་བཞི་བཅུའི་རིང་
བོད་མཐོ་སྒང་གི་གཤེར་ས་ཁག་གི་བརྒྱ་ཆ་༡༠ ལྷག་འཁུམ་ཟད་དུ་ཕྱིན་ཡོད་
འདུག དཔེར་ན། རྒྱ་ནག་ཚན་རིག་སློབ་ཁང་གི་ཚན་རིག་པ་རྣམས་ཀྱིས་སྙན
ཐོའི་ནང་། འབྲི་ཆུའི་ཆུ་འགོའི་གཤེར་ས་ཁག་བརྒྱ་ཆ་༢༩ ཙམ་རྩ་མེད་དུ་གྱུར་
ཟིན་པ་དེ་ཛ་དྲག་གི་གནས་སྟངས་ཡིན་པ་བརྗོད་པ་ལྟར་ཡིན། ཕྱོགས་ཡོངས་
ནས་བཤད་ན། འདས་པའི་ལོ་བཞི་བཅུའི་རིང་བོད་མཐོ་སྒང་གི་གཤེར་ས་ཁག་
གི་བརྒྱ་ཆ་ ༡༠ ཉམས་རྒུད་དུ་ཕྱིན་ཡོད། གཤེར་ས་ཉམས་རྒུད་འཁུམ་ཟད་
ཆེས་ཆེ་ཤོས་ཀྱི་གནས་སྟངས་དེ་ནི་འབྲི་ཆུ་དང་རྨ་ཆུའི་ཆུ་འགོའི་ས་ཁུལ་དུ་
བྱུང་ཡོད་ཅིང་། དེ་ཁུལ་དུ་བརྒྱ་ཆ་ ༢༩ ཟིན་གྱི་ཡོད།

རྒྱུག་ཆུའི་བཞུར་རྒྱུན་བྲི་ཆག

བོད་ནང་གི་རྒྱུག་ཆུ་ཁག་གི་བཞུར་རྒྱུན་གྱི་གནས་སྟངས་ལ་འགྱུར་
བ་ཐེབས་བཞིན་འདུག རྒྱ་ནག་གིས་རྒྱུག་ཆུ་འདི་དག་ཚོང་ལས་ཀྱི་ཁེ་ཕན་
དང་དགོས་མཁོའི་ཆེད་བེད་སྤྱོད་བྱེད་པའི་འབད་རྩོལ་བྱས་པ་འདི་སུས་ཀྱང་
སྔོན་དཔག་མ་ཐུབ་པའི་ཆེས་མགྱོགས་པིའི་ཚད་གཞིར་སོན་པའི་རྒྱུག་ཆུའི
ཉམས་ཉེས་དང་འཇིགས་ཉེན་འདི་ད་དུང་ཤུགས་ཇེ་ཆེར་གཏོང་བཞིན་ཡོད།
དཔེར་ན། རྒྱ་ནག་གི་མི་འབོར་ས་ཡ་༣༠༠ ཙམ་གྱི་འཚོ་གནས་ཀྱི་རྟེན་
གཞིར་གྱུར་པའི་རྨ་ཆུ་དེ་ད་ལྟ་ཆེས་མྱུར་མགྱོགས་ངང་སྐམ་ཟད་དུ་འགྲོ་བཞིན་
ཡོད་ཅིང་། རྒྱུག་ཆུ་འདི་ཉིད་ཀྱི་རང་བཞིན་གྱི་འབབ་ས་མཐར་ཐུག་ཡིན་པའི་
རྒྱ་མཚོ་སེར་པོར་བཞུར་རྒྱུན་གྱི་སྣེ་མོ་མ་འབྱོར་བའི་སྐབས་ཡང་ཡང་ཡོང་
གི་ཡོད། དེ་དང་མཚུངས་པར་རང་ཉིད་རྒྱ་མཚོར་རྒྱུགས་པའི་འགྲུལ་བཞུད
ཀྱི་གནས་སྐབས་སུ། ཕལ་ཆེར་མི་འབོར་ས་ཡ་ ༥༠༠ ཙམ་ལ་ཆུའི་དགོས་
མཁོ་དང་མཐུན་རྐྱེན་མཁོ་སྤྲོད་བྱེད་མཁན་འབྲི་ཆུའི་སྟོད་རྒྱུད་ཀྱི་ཆར་ཕྱི་ལོ་
༢༠༠༦ ལོར་ལོ་ངོ་བརྒྱད་ཅུའི་ནང་གི་རྒྱུག་ཆུའི་བཞུར་ཚད་རིམ་པ་ཆེས
དམའ་ཤོས་སུ་ལྷུང་པ་ལྟར་ཡིན།
བོད་དང་རྒྱ་གར། པ་ཀི་སི་ཏན། ཨཕ་གྷ་ནི་སི་ཏན་བཅས་རྒྱལ་
ཁབ་བཞི་བརྒྱུད་དེ་བཞུར་ཞིང་། པ་ཀི་སི་ཏན་གཙོ་བོར་བྱས་པའི་མི་འབོར་ས་
ཡ་ ༡༧༨ ཙམ་གྱི་རྟེན་གཞིར་གྱུར་པའི་གཙང་ཆེན་སེངྒེ་ཁ་འབབ་དེ་ལ་ཡང་།
གོང་དང་མཚུངས་པར་གནམ་གཤིས་འགྱུར་ལྡོག་གི་དབང་ལས་བྱུང་བའི་
གོད་ཆགས་དང་ཉམས་ཉེས་རིགས་ལ་གདོང་ལེན་བྱེད་དགོས་པའི་གནས་
སྟངས་འབྱུང་བཞིན་ཡོད། གཙང་ཆེན་འདིའི་ཆུའི་འབོར་ཚད་བརྒྱ་ཆ་ ༧༠
ནས་ ༨༠ བར་བོད་ཀྱི་འཁྱགས་རོམ་གྱིས་བསྐྱེད་པར་བྱེད་ཀྱིན་ཡོད། གཙང་
ཆེན་འདི་ནི་ཆུ་བོ་སིན་དུའི་ཉ་ཀླུ་མོ་རྣ་རིང་མའི་ཁྱིམ་གཞིས་སུ་གྱུར་ཡོད་ལ།
ཉ་ཀླུ་མོ་རྣ་རིང་མ་ནི་འཛམ་གླིང་ནང་ཆེས་དཀོན་ཤོས་ཀྱི་འོ་འཐུང་སྲོག་ཆགས་
ཀྱི་གྲས་ཤིག་ཡིན། གལ་ཏེ་འཁྱགས་རོམ་བཞུར་བ་ལས་བྱུང་བའི་གཙང་
ཆུའི་བཞུར་རྒྱུན་ལ་བྲི་ཆག་ཤུགས་ཆེན་བྱུང་ཚེ་ཉ་ཀླུ་མོ་རྣ་རིང་ཡང་རྩ་སྟོངས་
སུ་འགྲོ་ངེས་ཡིན། པ་ཀི་སི་ཏན་གཅིག་པུའི་ནང་ས་ཁྱོན་ཨེ་ཀར་ས་ཡ་ ༣༦
གྱི་ཞིང་སར་གཙང་ཆེན་འདིས་ཞིང་ཆུ་མཁོ་སྤྲོད་བྱེད་ཀྱིན་ཡོད།
ཕྱི་ལོ་༢༠༠༧ ལོར་རྒྱལ་སྤྱིའི་རང་བྱུང་ཐེབས་རྩ་ཚོགས་པས་འཇིག་ཉེན་
ཆེ་ཤོས་ཀྱི་གནས་སྟངས་སུ་ལྷུང་པའི་འཛམ་གླིང་གི་གཙང་ཆེན་བཅུའི་མིང་
འདོན་བྱས་པའི་ཁོངས་ནས་ཆུ་ཆེན་བཞི་བོད་མཐོ་སྒང་ནས་འགོ་འཛུགས་
ཀྱིས་བཞུར་བའི་གཙང་ཆེན་ཁག་ཅིག་ཡིན།
དེ་དག་ནི་འབྲི་ཆུ་དང་རྫ་ཆུ། རྒྱལ་མོ་དངུལ་ཆུ་དང་སེངྒེ་ཁ་འབབ་
བཅས་ཡིན། གནམ་གཤིས་འགྱུར་ལྡོག་གི་གནས་སྟངས་འདི་ནི་གཙང་ཆེན
སེངྒེ་ཁ་འབབ་ལ་ཤུགས་རྐྱེན་སྤྲོད་པའི་རྒྱུ་རྐྱེན་དུ་གྱུར་ཡོད་པ་དང་། ཉ་འཛིན་
མཁན་ཕལ་ཆེ་བས་རྫ་ཆུ་གཙང་པོར་གནོད་སྐྱོན་བཟོ་བཞིན་པ། ཆུ་མཛོད་
འཛུགས་སྐྲུན་གྱི་ལས་གཞིས་རྒྱལ་མོ་དངུལ་ཆུའི་ཆགས་འཇིག་ལ་ཉེན་ཁ་
སྤྲོད་བཞིན་པའི་སྐབས་འབྲི་ཆུ་ནི་རྫས་ངན་གྱི་འབགས་བཙོག་ལ་གདོང་ལེན་
བྱེད་པའི་གནས་སྟངས་ནང་ལྷུང་ཡོད། གཙང་ཆེན་འདི་དག་བོད་མཐོ་སྒང་
ནས་བཞུར་བཞིན་ཡོད་པའི་དབང་གིས་ཆུ་མཛོད་ཀྱི་ལས་གཞི་ཕལ་ཆེ་བ་
བོད་ནང་འགྲོ་བཞིན་ཡོད། སེངྒེ་ཁ་འབབ་ཀྱི་བཞུར་རྒྱུད་དུ་འཚོ་གནས་བྱེད་
པའི་མི་རྣམས་ལ་སྒེར་གྱི་ཆུའི་དགོས་མཁོ་བེད་སྤྱོད་ཀྱི་ཚད་གཞིར་མཚོན་
ན། མཉམ་འབྲེལ་རྒྱལ་ཚོགས་ཀྱི་འགྲོ་བ་མིའི་འཕྲོད་བསྟེན་དང་འཚོ་གནས་
ཀྱི་ཆེད་གཏན་འབེབས་བྱས་པའི་མ་མཐའི་ཆུ་བེད་ཀྱི་ཚད་གཞི་དེ་ཙམ་ཡང་
ཐོབ་ཀྱི་མེད། གནམ་གཤིས་འགྱུར་ལྡོག་གི་རྐྱེན་གྱིས་གཙང་ཆེན་ཁག་
ལ་གནོད་སྐྱོན་ཐེབས་བཞིན་པ་དང་མཉམ་དུ། གཙང་ཆེན་ཁག་ལ་ཚུལ་དང་
མི་མཐུན་པའི་བཀོལ་སྤྱོད་བྱེད་པའི་གནས་སྟངས་འདིས་ཀྱང་གནམ་གཤིས་
འགྱུར་ལྡོག་ལ་རྒྱུ་རྐྱེན་བྱེད་སྲིད་པ་ཡིན།
རྒྱལ་སྤྱིའི་རྒྱུག་ཆུའི་འབྲེལ་མཐུད་ཚོགས་པ་ལྟར་ན་ཆུ་མཛོད་ཧ་
ཅང་ཆེན་པོ་ཁག་གིས་གོ་ལའི་ཚ་དྲོད་འཕེལ་བའི་རྒྱུ་རྐྱེན་བྱེད་ཀྱི་ཡོད་འདུག
རྒྱུ་མཚན་ནི་འཁྱིལ་ཆུའི་རིགས་ཀྱིས་རྩི་ཤིང་དང་སྲོག་ཆགས་ཀྱི་ཕུང་པོ་རུལ་
སུངས་སུ་གྱུར་པར་བྱས་ཏེ་ན་རླངས་ཁྱབ་སྤེལ་བྱེད་ཀྱི་ཡོད། ཡང་རྒྱལ་
སྤིའི་ཆུ་མཛོད་ཞིབ་དཔྱོད་ཁང་གིས་བརྗོད་གསལ་ལྟར་ན། རྒྱ་ནག་གཞུང་
གིས་ཕྱི་ལོ་ ༡༩༥༠ ལོར་ཆུ་མཛོད་ཆེ་བའི་གྲངས་འབོར་ ༢༢ ཡོད་པ་དེ་ཕྱི་
ལོ་ ༢༠༠༠ ལོའི་བར་ཆུ་མཛོད་གྲང་ ༢༢༠༠༠ བར་མང་དུ་བཏང་ཡོད། འབྲི་
ཆུ་དང་ཡར་ཀླུང་གཙང་པོའི་བཞུར་རྒྱུན་ཁ་ཕྱོགས་བསྒྱུར་ཏེ་རྨ་ཆུའི་ནང་འདྲེན་
རྒྱུའི་རྒྱ་གཞུང་གི་འཆར་གཞི་འདིས། རྒྱ་ནག་གི་མི་འབོར་ཆེས་མང་པོ་འཚོ
སྡོད་བྱེད་ཡུལ་དུ་བཞུར་བཞིན་པའི་རྨ་ཆུའི་བཞུར་ཚད་རྒྱས་པར་ཕན་ཐོགས་
ཡོད་ངེས་ཀྱང་། འབྲི་ཆུ་དང་ཡར་ཀླུང་གཙང་པོའི་ཆུའི་དགོས་མཁོར་བརྟེན་ཏེ
འཚོ་སྡོད་བྱེད་པའི་མི་འབོར་ས་ཡ་མང་པོའི་ཆུའི་ཐོབ་སྐལ་འཕྲོག་ངེས་ཡིན།

རྩི་ཤིང་དང་སྲོག་ཆགས་ཀྱི་རིགས་རྒྱུད་ལ་འཕྲད་པའི་གནོད་རྐྱེན།

མཉམ་འབྲེལ་རྒྱལ་ཚོགས་ཀྱི་གནམ་གཤིས་འགྱུར་ལྡོག་སྐོར་གྱི་
རྒྱལ་སྤྱིའི་ལྷན་ཚོགས་ཀྱིས་གལ་ཏེ་གོ་ལའི་གནམ་གཤིས་ཀྱི་ཚ་དྲོད་སེལ་
ཤས་༡.༥ ནས་༢.༥ བར་འཕར་ཚེ་དེས་གོ་ལའི་སྐྱེ་དངོས་རིགས་ཀྱི་བརྒྱ་
ཆ་ ༢༠ ནས་ ༣༠ བར་རྩ་སྟོངས་སུ་འགྲོ་རྒྱུ་ཡིན་པའི་སྔོན་དཔག་བྱེད་བཞིན་
ཡོད། བོད་མཐོ་སྒང་གི་གནམ་གཤིས་ཚ་དྲོད་འཕར་བ་དེས་གཏན་ཆགས་
འཁྱགས་རིམ་ཉམས་ཆག་གི་རྒྱུ་རྐྱེན་བྱས་ཡོད་ཅིང་། འདིའི་མཇུག་འབྲས་
ནི་སའི་བརླན་གཤེར་སྐམ་ཟད་དུ་ཕྱིན་པ་དང༌། སྐྱེ་དངོས་ནང་ཕན་ཚུན་འཚོ་
གནས་ཀྱི་དོན་དུ་ཛ་དྲག་གི་འགྲན་བསྡུར་འབྱུང་བཞིན་པ། གདོད་མའི་སྐྱེ་
དངོས་ཀྱི་རིགས་རྣམས་རྩ་སྟོངས་སུ་འགྲོ་བ་དང༌། མཐར་ཚུགས་ཀ་བརྟན་
པའི་སྐྱེ་དངོས་རིགས་ཀྱིས་ཁོར་ཡུག་ཡོངས་ལ་དབང་བསྒྱུར་བྱེད་པའི་གནས་
སྟངས་འབྱུང་བཞིན་ཡོད། ཕྱི་ལོ་༢༠༠༨ ལོར་སྐུ་ཞབས་འཇུ་ལི་ཡ། ཀིལིན་
དང་ཁོང་གི་ལས་རོགས་ཚོས་མཚོ་བྱང་བོད་རིགས་རང་སྐྱོང་ཁུལ་དུ་ཉམས་
ཞིབ་བྱས་པ་ལྟར་ན། སྔོན་དུས་བོད་མཐོ་སྒང་གི་ས་ཁུལ་དེར་འབེལ་པོ་ཡིན་
པའི་རྩི་ཤིང་གི་རིགས་མང་དག་ཅིག་ཚབས་ཆེན་གྱིས་སྟོང་ཟད་དུ་ཕྱིན་ཡོད་
པ་བཤད་འདུག ཕྱོགས་ཡོངས་ནས་བཤད་ན་ཕྱི་ལོ་ ༡༩༩༩ དང་ ༢༠༠༡ གི་
དུས་ཡུན་ནང་རྩི་ཤིང་རིགས་རྒྱུད་ཀྱི་བརྒྱ་ཆ་ ༢༧ སྟོང་ཟད་དུ་ཕྱིན་པ་མངོན་
ཡོད་ཅིང༌། ཆེས་ཞིབ་ཚགས་ཀྱིས་བཤད་ན་གནམ་གཤིས་ཚ་དྲོད་འཕར་བའི་
རྐྱེན་གྱིས་སྨན་རྩྭའི་རིགས་ཀྱི་རྩི་ཤིང་བརྒྱ་ཆ་༢༡ དང་། སྨན་རྩྭ་མིན་པའི་རྩི་
ཤིང་རིགས་ཀྱི་བརྒྱ་ཆ་ ༤༠ རྩ་སྟོངས་སུ་ཕྱིན་ཡོད། འདིས་རང་དབང་
གིས་འཚོ་སྡོད་བྱེད་པའི་འབྲོག་པའི་ལམ་ལུགས་ལ་གནོན་ཤུགས་ཆེས་ཆེན་
པོ་ཐེབས་ཡོད། རྒྱུ་མཚན་ནི་རྩྭ་ཟའི་བྱ་བས་སྔོ་རྩྭའི་སྐྱེ་དངོས་སྣ་འཛོམས་
རྒྱུན་གནས་ཡོང་བའི་རྒྱུ་རྐྱེན་བྱེད་ཀྱི་ཡོད་པ་རེད། དེང་སང་དེ་ལྟ་བུའི་སྐྱེ་
དངོས་སྣ་འཛོམས་ཀྱི་རང་བཞིན་དེ་ཉམས་རྒུད་དུ་འགྲོ་བཞིན་ཡོད།
ཉེ་དུས་ཀྱི་ཉམས་ཞིབ་པ་ཁག་གིས་བོད་མཐོ་སྒང་གི་གཏན་ཆགས་
འཁྱགས་རིམ་འགོག་ཐབས་མེད་པའི་རྒྱུན་མཐུད་ཀྱི་ཉམས་ཆག་འདིས། སའི་
སྟེང་རིམ་གྱི་ཆུའི་མཐོ་ཚད་དམའ་རུ་བཏང་ཡོད་ཅིང་། འདིའི་མཇུག་འབྲས་
སུ་ས་གཞིའི་ཕྱི་ངོས་སྐམ་སར་འགྱུར་བཞིན་ཡོད། དེང་སང་རྩྭ་ཐང་དང་སྤང་
ལྗོངས་རྣམས་སྔར་མེད་པའི་རྩ་ངན་རིགས་ཀྱིས་ཁྱབ་བཞིན་པ་དང་། ཚ་དྲོད་
ཀྱིས་སྤང་རྒྱན་ལ་སོགས་པའི་སྨན་རྩའི་རིགས་ཀྱི་སྐྱེ་འཚར་ལ་འགོག་རྐྱེན་
བྱེད་པ་དང་མཉམ་དུ། སྒོ་ཕྱུགས་སེམས་ཅན་ལ་ཕན་ཐོགས་མེད་པ་དང་བྲོ་བ་
མེད་པའི་རྩྭ་ངན་གྱི་གྲངས་འབོར་འཕེལ་རྒྱས་སུ་ཕྱིན་པ་འདིས་བོད་མཐོ་སྒང་
གི་གདོད་མའི་བཅུད་ལྡན་གྱི་སྔོ་རྩྭའི་རིགས་རྣམས་འཚང་ཁས་སྐྱེ་འཚར་བྱེད་
དུ་མི་འཇུག་པ་དེས་སྨན་ལྗོངས་ཀྱི་སྤུས་ཀ་ཉམས་ཞན་དུ་འགྲོ་བཞིན་ཡོད།
ཧུང་ཡན་ཞེ་(Hongyan Xie) ནི་ PhD རིགས་གཅིག་རྐང་འཛིན་
པའི་སློབ་གཉེར་བ་ཞིག་ཡིན་ཞིང༌། ཁོང་གིས་ཕྱི་ལོ་༢༠༠༨ ལོར་གོ་ལའི
ཐོག་ས་ཆ་མཐོ་ཤོས་སུ་སྐྱེ་འཚར་བྱེད་ཅིང་། མེ་ཏོག་ལྡན་པའི་རྩི་ཤིང་གཡའ་
ཕིམ་འདྲ་བ་(meconopsis)ཅིག་གི་ཐོག་ཉམས་ཞིབ་བྱས་པ་བརྒྱུད། བོད་
མཐོ་སྒང་རི་རྒྱུད་དུ་རྩི་ཤིང་འདི་ཉིད་ཉུང་དུ་ཕྱིན་ཡོད་པ་ཤེས་རྟོགས་བྱུང་འདུག
གནམ་གཤིས་ཚ་དྲོད་འཕར་བ་དང་མཉམ་དུ་གནམ་གཤིས་དྲོ་སར་སྐྱེ་བའི་རྩི་
ཤིང་རིགས་ཀྱིས་གྲང་སར་བཙན་འཛུལ་བྱས་ཏེ་ས་མཐོ་སའི་སྐྱེ་དངོས་རྣམས་
རང་གི་འཚོ་གནས་ལས་ཕྱིར་འབུད་བྱེད་བཞིན་ཡོད། དེའི་མཇུག་འབྲས་
སུ་རྩྭ་ཐང་གིས་སྲོག་ཆགས་འཚོ་སྐྱོང་གི་ནུས་པ་དང་། བོད་ཀྱི་གཙོད་ལྟ་བུའི་
རྩྭ་ཁར་བརྟེན་པའི་ས་གནས་ཀྱི་རི་སྐྱེས་སྲོག་ཆགས་ཀྱི་ཐོག་གནོན་ཤུགས་
ཐེབས་བཞིན་ཡོད།
ཡང་གནམ་གཤིས་ཚ་དྲོད་ཀྱི་གནས་སྟངས་འདིའི་ལྡོག་ཕྱོགས་ལྟ་
བུར། བོད་ཤར་ཕྱོགས་དཀར་མཛེས་ཁུལ་དུ་ཚ་དྲོད་སེལ་ཤས་ཀླད་ཀོར་འོག
གི་ཨང་གྲངས་༢༩ བར་ལྷུང་བའི་ཚད་བརྒལ་གྱི་གྲང་ངར་ཆེ་བའི་གནམ་
གཤིས་དང་། བུ་ཡུག་འཚུབ་པའི་གནས་སྟངས་བྱུང་ཡོད་ཅིང་། འདི་ནི་ལོ་ངོ་
༢༧ ནང་གི་ཚ་དྲོད་དམའ་ཤོས་ཀྱི་ཟིན་ཐོར་གྱུར་ཡོད། འདིའི་མཇུག་འབྲས་
སུ་བོད་ཀྱི་དགོ་བ་གྲངས་༥༥༠༠ གྲང་ཤི་ཐེབས་པའི་ཐོག་ས་གནས་ཡུལ་མི་
དང་སེམས་ཅན་གཞན་དག་ལ་ཡང་ཚབས་ཆེའི་གནོད་སྐྱོན་ཐེབས་ཡོད།7ད་
དུང་ཉེ་དུས་ཀྱི་ཉེན་ཚབས་ཆེ་བའི་གངས་འཚུབ་གཞན་ཞིག་ནི་ལྷོ་ཁ་ས་གནས་
སུ་བྱུང་ཡོད་ཅིང་། ཡུལ་མི་དགུ་ཙམ་ཤི་སྐྱོན་དང་བརྒྱ་ཕྲག་འགའ་ཤས་ལམ
འགག་ཏེ་གངས་སྐྱོན་ལས་མ་ཐར་བའི་གནས་སྟངས་བྱུང་ཡོད་པ་དང་། གནག་
ལུག་འབུམ་ཕྲག་(༡༤༤༠༠༠) ལས་བརྒལ་བ་ཤི་སྐྱོན་བྱུང་ཡོད། འདི་ནི་
བོད་ཀྱི་བྱུང་རབས་ཀྱི་ཟིན་ཐོའི་ནང་གི་ཉེན་ཚབས་ཆེ་ཤོས་དང་སྡུག་ཤོས་ཀྱི་
གངས་འཚུབ་ཅིག་ཡིན་པར་བཤད་འདུག དམིགས་བསལ་བྱུང་རབས་
ཀྱི་ཁ་ལོ་བསྒྱུར་བའི་ཚད་བརྒལ་གྱི་གནམ་གཤིས་དེ་ལྟ་བུ་རྒྱུན་མཐུད་ནས་
བྱུང་ཚེ། རྒྱལ་ཁབ་ཀྱི་ནགས་ཚལ་ལྟ་རྟོག་དབང་འཛིན་པའི་སྟངས་འཛིན་འོག་
ཡོད་པའི་སེམས་ཅན་དེ་ཚོ་ཡང་གཅིག་གྱུར་རྩ་སྟོངས་སུ་འགྲོ་བའི་གནད་དོན་
ཙམ་མིན་པར། ཞོར་འབྲེལ་དུ་བོད་ཀྱི་ཞིང་པ་རྣམས་དང་ཁོང་ཚོའི་སྟོན་འབྲས
ཐོན་བསྐྱེད་ཐད་ལ་ཡང་ཆེས་ཉེན་ཚབས་རང་བཞིན་གྱི་བརྡབ་གསིག་ཐེབས
རྒྱུ་ཡིན། ཁོར་ཡུག་དང་ནམ་དུས་ཀྱི་གནས་བབས་དམིགས་བསལ་ལ་ལྟོས་
པའི་རྩི་ཤིང་དང་སྲོག་ཆགས་ཀྱི་གྲངས་འབོར་ཉུང་ཟད་དུ་འགྲོ་བ་དང༌། ཚད་
བརྒལ་གནམ་གཤིས་ཀྱི་དོན་རྐྱེན་དེས་ད་དུང་སྐྱེ་ལྡན་གྱི་རིགས་རྒྱུད་མང་
དག་ཅིག་རྩ་སྟོངས་སུ་འགྲོ་བའི་ཉེན་ཚབས་ཀྱི་གནས་སུ་གྱར་ངེས་ཡིན།

རྩྭ་ཐང་ཉམས་རྒུད་དང་བྱེ་སར་འགྱུར་བས་འབྲོག་པ་འབྲོག་ས་ནས་
འབུད་ཐབས།

སྤྱིར་བཏང་བཤད་ན་བོད་མཐོ་སྒང་གི་རྩྭ་ཐང་དང་སྤང་ལྗོངས་ཀྱི་ད་
ལྟའི་གནས་སྟངས་འདི་འདྲ་ཞིག་ཏུ་འགྱུར་བར་དུས་ཡུན་རིང་པོའི་ནང་བྱུང་
བའི་རྒྱུ་རྐྱེན་མང་དག་ལ་འགན་ཁུར་ཡོད་པ་ཞིག་ཡིན་རུང་། རང་འབྱུང་གནམ་
གཤིས་ཚ་དྲོད་རྒྱས་པའི་གནད་དོན་ལས་གཞན་པའི་ཁོར་ཡུག་ཉམས་རྒུད་ཀྱི
ཚད་གཞི་མྱུར་དུ་གཏོང་བའི་རྒྱུ་རྐྱེན་གཅིག་ནི། བོད་མཐོ་སྒང་ཐོག་གི་འདས་
མ་འོངས་ད་ལྟ་དུས་གསུམ་གྱི་མིའི་བྱ་སྤྱོད་ཀྱི་རྣམ་གྲངས་མང་པོར་རག་ལུས་
ཡོད། ཕྱི་ལོ་༢༠༠༨ ལོར་ཕེང་(Feng Y.) དང་ཁོང་གི་ལས་རོགས་ཚོས་
ཉམས་ཞིབ་བྱས་པ་ལྟར་ན། འདས་པའི་ལོ་ངོ་སུམ་ཅུའི་རིང་གི་དུས་རིམ་མི་
འདྲ་བའི་ནང་བྱུང་བའི་རྩྭ་ཐང་གི་ས་གཞི་བེད་སྤྱོད་བྱེད་སྟངས་ལ་འགྱུར་བ་བྱུང་
བ་དེ་དག་གིས། ད་ལྟའི་དཀའ་ངལ་འདིའི་རྒྱུ་རྐྱེན་བྱས་ཡོད་པ་བཤད་འདུག
མདོར་ན་སྤྱི་ཁང་སྐབས་ཀྱི་ཐོན་སྐྱེད་གཅིག་བསྡུས་དང་ད་ལྟའི་ཁྱིམ་
གཞི་རང་བདག་ལམ་ལུགས་དར་བའི་དུས་རིམ་སྐབས་ཀྱི་འཆར་གཞི་ཡོང་ངས་
རྫོགས་ནི། རྩྭ་ཐང་བེད་སྤྱོད་ཀྱིས་ཞིང་ལས་ཐོན་སྐྱེད་༼ ཡོངས་གྲགས་དགུན་
ཁའི་སྟོན་ཐོག་ལ་གོ་བ་ཡིན།༽འབོར་ཚད་མཐོ་ཤོས་སུ་གཏོང་རྒྱུ་དེ་ཆགས་
བོད་ས་མཐོའི་རྩྭ་ཐང་སྟེང་གི་འབྲོག་པ་ཚོར་མཚོན་ན། གནམ་གཤིས་འགྱུར་
ལྡོག་ལ་བརྟེན་པའི་མཇུག་འབྲས་འདི་དག་མྱངས་དང་མྱོང་བཞིན་ཡོད། ཚ་
དྲོད་དང་སྐམ་ཤས་ཇེ་ཆེར་ཕྱིན་པས་ཁོང་ཚོའི་རྩྭ་ཐང་ཉམས་རྒུད་དུ་འགྲོ་
བཞིན་ཡོད་ཅིང་། འདིས་འབྲོག་པ་རྣམས་ནས་སོ་སོའི་གནག་ཕྱུགས་རྣམས་
ས་མཐོ་ས་དང་དཀའ་ངལ་ཆེ་སར་འཚོ་སྐོང་བྱེད་རྒྱ་དེ་མ་གཏོགས་གདམ་
ཀ་གཞན་ཅི་ཡང་མེད་པའི་གནས་སྟངས་ནང་ལྷུང་ཏེ་ཉེན་ཚབས་ཇེ་ཆེར་
འགྱུར་བཞིན་ཡོད།
ཡོད། དུས་རབས་དེའི་རིང་གཞུང་གཉེར་ཞིང་ལས་དང་། ཤིང་ནགས་
ལས་དོན་པ། གཞུང་གཉེར་ཁེ་ལས་ཚན་པ་གཞན་དག་བཅས་ཀྱིས་བོད་དང་
ནང་སོག་གི་རྩྭ་ཐང་ས་ཁྱོན་ཧེཀ་ཌར་ས་ཡ་ ༢༠ ཙམ་ཞིག་ཞིང་སར་བསྒྱུར་
ཡོད། ཕྱི་ལོ་ ༡༩༥༠ ང་གྲངས་ནང་དེ་དག་ལ་གསར་བཏུལ་ཞིང་ས་ཞེས་མིང་
འདོགས་བྱས་ཤིང་། ལམ་ལུགས་དེ་འདས་པའི་ལོ་བཅུ་ཕྲག་འགའི་རིང་རྒྱུན་
མཐུད་དུ་བྱུང་ཡོད་པ་དང་། རྩྭ་ཐང་ཞིང་སར་བསྒྱུར་བའི་དབང་གིས་ད་ལྟའི་
ཆར་རྩྭ་ཐང་དེ་དག་ཚབས་ཆེན་གྱིས་ཉམས་རྒུད་དུ་ཕྱིན་ཡོད།
དེང་སང་ང་ཚོས་བོད་མཐོ་སྒང་གི་རྩྭ་ཐང་ཁག་༼ རྩྭ་ཐང་དང་དེའི་
གཏན་ཆགས་འཁྱགས་རིམ་༽འདས་པའི་ལོ་བཅུ་ཕྲག་གསུམ་མམ། དེ་ལས་
རིང་བའི་དུས་ཡུན་ནང་ཞིང་ལས་ཐོན་སྐྱེད་འཕེལ་རྒྱས་གཏོང་བའི་བརྒྱུད་རིམ་
ནང་འཕྲུ་སློག་བྱས་ཏེ། གནོད་ཚབས་ཆེ་བའི་རྫས་ལུད་བརྒྱབ་ཡོད་པ་ཤེས་
རྟོགས་བྱུང་ཡོད། གཏན་ཆགས་འཁྱགས་རིམ་ཐོག་གི་གདོད་མའི་རྩྭ་ཐང་
འདི་དག་ཐེངས་གཅིག་ཉམས་རྒུད་དུ་སོང་ཚེ། ད་ལྟའི་ཚ་དྲོད་ཆེ་བའི་གནམ་
གཤིས་དང༌། དེའི་མཇུག་འབྲས་དང་གཅིག་མཚུངས་ཀྱི་གནས་སྟངས་ཤིག་
གི་འོག་ཡང་བསྐྱར་སླར་གསོ་ཡོང་རྒྱུ་ནི་ཤིན་ཏུ་ནས་དཀའ་བ་ཡིན། དེང་སང་
རྒྱ་ནག་གི་འགོ་ཁྲིད་པ་རྣམས་དང་ཉམས་ཞིབ་པ་འགའ་ཞིག་ལ་མཚོན་ན། མིའི་
བྱ་སྤྱོད་དང་འབྲེལ་བའི་རྩྭ་ཐང་ཉམས་རྒུད་ཀྱི་ཉེས་ཅན་པའམ་ཁག་འདོགས་བྱ
ཡུལ་ནི་ཉེས་མེད་ཀྱི་སྒོ་ཕྱུགས་འཚོ་སྐྱོང་བ་རྣམས་དང་འབྲོག་པ་རྣམས་ཆགས་
ཡོད། དེང་རབས་ཅན་དུ་བསྒྱུར་རྒྱུ་འམ་འཛིན་སྐྱོང་སྟབས་བདེ་ཞེས་པའི་ལས
དོན་ལ་ཁ་གཡར་ཏེ། འབྲོག་པ་དང་སྒོ་ཕྱུགས་འཚོ་སྐྱོང་བ་རྣམས་གཏན་སྡོད་
གཞིས་སར་གནས་སྤོ་བྱེད་དགོས་པའི་གནོན་ཤུགས་སྤྱོད་བཞིན་ཡོད། འདི་ལྟར་
ས་གནས་གཅིག་ཏུ་སྡོད་པའམ། འབྲོག་སྡེ་གཏན་སྡོད་བྱེད་པའི་སྲིད་བྱུས་ཀྱིས་
འབྲོག་པ་རྣམས་ཀྱི་སེམས་སྤོབས་ཉམས་པར་བྱས་པ་ཙམ་དུ་མ་ཟད། ཁོང་ཚོ་མ་
འོངས་པར་དབུས་གཞུང་གི་སྐྱོབ་གསོར་མི་བརྟེན་ཀ་མེད་དུ་བསྒྱུར་ཡོད། ཆེད་
མཁས་པ་འགའ་ཞིག་ལྟར་ན། རྒྱ་གཞུང་གིས་ཨ་མདོའི་ནང་འབྲོག་པའི་ཁྱིམ་.
ཚང་འབུམ་གཅིག་ཙམ་གཏུན་སྡོད་ས་གནས་སུ་གཞིས་སྤོས་བྱས་ཟིན་ཡོད་པ་
དང་། གྲངས་འབོར་འདི་ནི་ཨ་མདོའི་ནང་གི་བོད་རིགས་མི་འབོར་གྱི་ཕྱེད་ཙམ་
ཟིན་གྱི་ཡོད། འབྲེལ་ཡོད་གཞུང་འབྲེལ་མི་སྣས་བོད་རང་སྐྱོང་ལྗོངས་ནང་ཕྱི་ལོ་
༢༠༠༩ བར་ས་གནས་དེ་ཁུལ་གྱི་འབྲོག་པ་མང་ཆེ་བ་གཏན་སྡོད་ས་གནས་སུ་
གཞིས་སྤོའི་ཆེད་ཨ་སྒོར་ས་ཡ་ ༨༠ གཏོང་འཆར་ཡོད་པ་བཤད་ཡོད་ཅིང་། ཡང་
ཕྱི་ལོ་ ༢༠༠༨ ལོའི་ཕྱི་ཟླ་ ༨ ནང་ཀན་སུའུ་ཞིང་ཆེན་གྱི་གཞུང་འབྲེལ་མི་སྣས་
ཀན་ལྷོ་བོད་རིགས་རང་སྐྱོང་ཁུལ་གྱི་འབྲོག་པ་ཁྱིམ་ཚང་༧༤༠༠༠ ཙམ་གཏན་
སྡོད་ས་གནས་སུ་གཞིས་སྤོའི་ཆེད་ཨ་སྒོར་ས་ཡ་༡༨༩ འགྲོ་གྲོན་གཏོང་རྒྱུ་ཡིན་
པ་བཤད་ཡོད།
ཨོ་སི་ཏྲོ་ལི་ཡའི་གཙུག་ལག་སློབ་གཉེར་ཁང་གི་རྒྱ་ནག་ཐོག་ཆེད་
མཁས་པ་ཀེ་ཐེ་རིན་(Katherine Morton) གྱིས་ཝིལ་སོན་ལྟེ་གནས་(Wilson
Centre) ཁང་དུ་ཉེ་དུས་གཏམ་བཤད་བྱས་པར། ཕྱི་ལོ་ ༢༠༠༠ ནས་བཟུང་ཕལ་
ཆེར་བོད་རིགས་འབྲོག་པ་འབུམ་བདུན་ཙམ་ཞིག་གཏན་སྡོད་ས་གནས་སུ་གཞིས་
སྤོ་བྱས་ཡོད་པ་བཤད་འདུག གསར་དུ་གནས་སྤོ་བྱས་པའི་འབྲོག་པ་ཁག་ལ་
འདི་ག་ཕྱི་དྲིལ་ཁོར་ཡུག་སྡེ་ཚན་ནས་འདྲི་བརྩད་བྱས་པར། ཁོང་ཚོ་གཏན་སྡོད་ས་
གནས་སུ་སྤོ་བསྐྱོད་བྱེད་དུ་བཅུག་པ་དེས། ཁོང་ཚོའི་མཛེས་རིག་གི་རིན་ཐང་ལ
དོ་ཕོག་བཏང་བ་དང་ད་དུང་གདམ་ཀ་ཅི་ཡང་མེད་པར་ཁང་བརྩེགས་སྡོད་ཁང་ནང་
སྤོ་བསྐྱོད་སྐབས། སྐྱབས་མེད་མགོན་མེད་ལྟ་བུའི་གནས་སྟངས་སུ་གྱུར་བའི་སྐོར་
ཁ་གསལ་གྱིས་ལན་འདེབས་བྱེད་ཀྱི་འདུག འདི་ལྟ་བུའི་ཡར་རྒྱས་སུ་འདོད་པའི་
ལས་རིགས་དང་དེང་རབས་ཅན་དུ་བསྒྱུར་བའི་གནས་སྟངས་འོག འབྲོག་པའི་སྤོ་
བསྐྱོད་དང་རང་དབང་བརླག་བཞིན་ཡོད་ན་དེ་ནི། རྩྭ་ཐང་སྲུང་སྐྱོབ་ཟེར་བའི་གནད་
དོན་དེ་ལས་བརྒལ་བའི་སྲིད་བྱུས་ཤིག་ཡོད་ངེས་རེད།
ཕྱི་ལོ་ ༡༩༩༨ ལོར་ནོ་བེལ་གཟེངས་རྟགས་བཞེས་མཁན་དཔལ་འབྱོར་
རིག་པ་བ་མཁས་དབང་ཨ་མརཏྱ་སེན་(Amartya Sen) གྱིས་ཁོང་གི་ཕྱག་དེབ་
<<རང་དབང་གི་རྣམ་པའི་ཡར་རྒྱས་>> ཞེས་པའི་ནང་། "ཡར་རྒྱས་ཞེས་
པ་དངོས་པོའི་དཔལ་ཡོན་གསོག་འཇོག་བྱེད་པ་ཙམ་ཞིག་ལ་གོ་རྒྱུ་མིན་པར། སྐྱེ་
བོ་གང་ཞིག་གིས་རང་གི་རིན་ཐང་བརྩི་སའི་མི་ཚེའི་ཁ་ཕྱོགས་གདམ་ཀ་བྱེད་པའི་
རང་དབང་གི་གོ་སྐབས་ཚད་མཐོར་གཏོང་རྒྱུར་གོ་དགོས་" ཞེས་གསུངས་ཡོད།

རྩྭ་ཟ་འགོག་སྡོམ་གྱིས་རྩྭ་ཐང་ཡར་རྒྱས་ལ་ཕན་གྱི་ཡོད་དམ།

ཉམས་ཞིབ་པ་འདྲ་མིན་མང་པོས་བཤད་པ་ལྟར་ན། བོད་
མཐོ་སྒང་གི་རྩྭ་ཐང་ཉམས་རྒུད་དུ་འགྲོ་བའི་རྒྱུ་རྐྱེན་ནི། གཏན་ཆགས་འཁྱགས་
རིམ་ཉམས་རྒུད་དང་། གནོད་ཚབས་ཆེ་བའི་གྱ་ཚོམ་གྱི་གཏེར་ཁ་སྔོག་འདོན།
གཞུང་ལམ་འཛུགས་སྐྲུན། རྩྭ་ཐང་ཞིང་སར་བསྒྱུར་བ། གསེར་གྱི་གཏེར་ཁ་
རྩ་ས་ཐལ་སྤྱོད་བྱས་པ་སོགས་དང༌། གནམ་གཤིས་ཚ་དྲོད་འཕེལ་བའི་རྐྱེན་
གྱིས་ས་གཞི་སྐམ་པོར་འགྱུར་བ་བཅས་ཡིན་པར་བཤད་ཡོད། བོད་མཐོ་སྒང
གི་རྩྭ་ཐང་ཉམས་རྒུད་དུ་འགྲོ་བའི་རྒྱུ་རྐྱེན་དུ་ངོས་འཛིན་ཚོད་དཔག་བྱེད་པའི་
གནད་དོན་གྱི་རིགས་ལས་གཞན་པའི་ཡ་མཚན་སྐྱེ་དགོས་པའི་གནས་སྟངས
ཤིག་ནི། ཕྱི་ལོ་ ༢༠༠༤ ལོར་འཇུ་ལི་ཡ། ཀི་ལེན་དང་ཁོང་གི་ལས་རོགས་
ཚོས། མཚོ་སྔོན་གྱི་གྲོང་ཁྱེར་ཟི་ལིང་གི་བྱང་ཕྱོགས་སུ་ཆགས་པའི་ཧོ་པེ་
(Haibei)ཉམས་ཞིབ་ལྟེ་གནས་ས་ཚིགས་སུ་ཉམས་ཞིབ་ལས་དོན་བསྒྲུབས་
པའི་ནང༌། རྩྭ་ཟའི་བྱ་བས་རྩྭ་ཐང་ཉམས་རྒུད་འགྲོ་བའི་རྒྱུ་རྐྱེན་མི་བྱེད་པའི་
ཐོག་རྩྭ་ཐང་ཉམས་རྒུད་ཀྱི་གནས་སྟངས་ལས་བསྐྱར་གསོའི་རྒྱུ་རྐྱེན་བྱེད་ཀྱིན་
ཡོད་པ་གསལ་སྟོན་བྱས་འདུག ད་དུང་ཁོང་ཚོའི་ཉམས་ཞིབ་ལྟར་ན།
གནམ་གཤིས་ཚ་དྲོད་དང་རྩྭ་ཟའི་བྱ་བ་གཉིས་ཕན་ཚུན་ནུས་ཤུགས་གཅོག
རེས་བྱེད་པའི་ཐོག རྩྭ་ཟའི་བྱ་བས་ས་ཐོག་གི་གཞི་རྩའི་ཐོན་སྐྱེད་རྩ་འབོར་ཇི་
ཡོང་ལ་ཚབས་ཆེའི་གནོད་སྐྱོན་མེད་པ་ཙམ་དུ་མ་ཟད། ད་དུང་རྩྭ་ཟ་མ་བྱས་
པའི་ས་ཁུལ་ཁག་ཏུ་ས་ཐོག་གི་གཞི་རྩའི་ཐོན་སྐྱེད་རྩ་འབོར་གྱི་འབོར་ཚད་སྐྱོ་
བ་ཡོད་པ་བསྟན་འདུག
ཁོང་ཚོས་རྩྭ་ཟའི་བྱ་བས་དཔྱིད་དུས་ཀྱི་རྩི་ཤིང་སོགས་སྐྱེ་འཚར་
གྱི་ནམ་དུས་རྒྱུན་ཇེ་རིང་དུ་གཏོང་བ་དང༌། རྩི་ཤིང་གི་ནག་རྫས་དང་ཟེ་རླངས་
(nitrogen)ཀྱི་འབོར་ཚད་དོ་སྙོམ་ཡོང་བའི་མཐུན་རྐྱེན་ཡང་བྱེད་ཀྱི་ཡོད་པ་
གཤམ་གསལ་དོན་ཚན་རྣམས་ཀྱི་ནང་གསལ་སྟོན་བྱས་འདུག
རྩྭ་ཟའི་བྱ་བས་རྩི་ཤིང་གི་ལོ་མའི་ལོ་ཚད་ཆགས་བབ་ལ་བརྗེ་བསྒྱུར་
བྱེད་པ་དང་རྩི་ཤིང་རྙིང་པའི་རིགས་རྣམས་བསྐྱར་དུ་འཚར་ལོང་ཡོང་བའི་རྒྱུ་
རྐྱེན་བྱེད་པ་ཡིན།
ཕན་ཐོགས་ཆུང་ཡང་འཕེལ་སྟོབས་ཆེ་བའི་རྩི་ཤིང་ལ་སྟངས་འཛིན་
གྱི་མཐུན་རྐྱེན་བྱེད་ཀྱི་ཡོད།
ཕྱུགས་རིགས་ཀྱི་རྩྭ་ཟས་པའི་ས་ཁུལ་ནང་རྩི་ཤིང་གི་རིགས་རྣམས་
རྒྱུན་གནས་ཐུབ་པའི་གོ་སྐབས་ཡོད་ཅིང་། དེ་ལས་ལྡོག་སྟེ་ཕྱུགས་རིགས་ཀྱི
རྩྭ་མ་ཟས་པའི་ས་ཁུལ་ནང་རྩི་ཤིང་རྣམས་ཉམས་བརླགས་སུ་འགྲོ་བཞིན་པ།
རྩྭ་ཟའི་བྱ་བ་དང་བཅས་པའི་ཚ་དྲོད་ཆེ་སར་ལྟོས་ཏེ་བཤད་ནའང་།
རྩྭ་ཟའི་བྱ་བ་མེད་སའི་ས་ཁུལ་ཁག་ཏུ་རྩི་ཤིང་གི་རིགས་སྟོང་ཟད་དུ་འགྲོ་བའི་
ཚད་གཞི་ཆེས་མགྱོགས་པ་ཡོད།
རྩྭ་ཟའི་བྱ་བས་རྩ་ཁའི་ས་ཁུལ་གྱི་ཐོན་ཤུགས་གོང་འཕེལ་ཡོང་བའི་
རྒྱུ་རྐྱེན་བྱེད་པ་མ་ཟད། རྩི་ཤིང་གི་སྐྱེ་སྟོབས་དང་སྤུས་ཚད་གཉིས་ཀའི་ཐོག་
གནམ་གཤིས་ཚ་དྲོད་ཀྱི་གནོད་སྐྱོན་ངན་པའི་རིགས་འགོག་སྲུང་གི་བྱ་བ་ཡང་
སྒྲུབ་ཀྱི་ཡོད།
རྩྭ་ཐང་རྣམས་ཐེངས་གཅིག་ཉམས་རྒུད་དུ་ཕྱིན་ཚེ། གནམ་གཤིས་ཚ་དྲོད་
འཕར་བ་དང་སྡེབས་ཏེ་བྱེ་ཐང་དུ་འགྱུར་བའི་གནས་སྟངས་དེ་རྒྱུན་མཐུད་
ཡོང་ངེས་རེད། ཕྱི་ལོ་ ༢༠༠༨ ལོར་བརྒྱབ་པའི་འདྲ་དཔར་དེས་གངས་རིན་
པོ་ཆེའི་ཉེ་འགྲམ་གྱི་རྩྭ་ས་བྱེ་ཐང་དུ་འགྱུར་བའི་ཉེན་ཚབས་ཀྱི་གནས་སྟངས་
གསལ་པོ་སྟོན་གྱི་འདུག དེང་སང་བྱེ་ཐང་དུ་འགྱུར་བའི་གནས་སྟངས་འདི་ནི་
སྤྱིར་བོད་ས་ཡོངས་དང༌། བྱེ་བྲག་ཏུ་བོད་བྱང་ཤར་གྱི་རྨ་ཆུ་དང་འབྲི་ཆུའི་ཆུ་
འགོའི་ས་ཁུལ་གྱི་རྩ་ཐང་བྱེ་འགྱུར་གྱི་གནས་སྟངས་དེ་བས་ཀྱང་ཚབས་ཆེན་
པོ་ཡིན། ས་གནས་ས་ཐོག་གི་ཉམས་ཞིབ་དང་རྒྱང་ཚོར་ཡོ་ཆས་ཀྱིས་བླངས་
པའི་བརྙན་པར་ལ་བརྟེན་ནས། ཕྱི་ལོ་༢༠༠༤ ལོར་བརྟག་དཔྱད་བྱས་པ་ལྟར་
ན། འབྲི་ཆུའི་ཆུ་འགོའི་ས་ཁུལ་གྱི་རྩྭ་ཐང་ཉམས་རྒུད་ཕྱིན་པ་དང་རླུང་འཚུབ་
སོགས་ཀྱིས་སྟེང་ས་ཉམས་སྐྱོན་ཕྱིན་པའི་ས་ཁྱོན་དེ་སྤྱི་ལེ་གྲུ་བཞི་མ་ཆིག་
འབུམ་དྲུག་ཁྲི་བརྒལ་གྱི་(༡༠༦,༣༠༠) ཡོད་པ་དང་། འདིས་ས་ཁྱོན་ཡོངས་
ཀྱི་བརྒྱ་ཆ་༦༧ ཟིན་གྱི་ཡོད།
མཉམ་སྦྲེལ་རྒྱལ་ཚོགས་ཀྱི་འཛུགས་སྐྲུན་ལས་གཞི་ཚོགས་པ་
(UNDP) ཡི་ཕྱི་ལོ་༢༠༠༧ ལོའི་སྙན་ཐོ་ལྟར་ན། ལོ་རེར་བོད་ཀྱི་རྩྭ་
ཐང་བྱེ་ཐང་དུ་འགྱུར་བའི་ཚད་གཞི་དེ་སྤྱི་ལེ་གྲུ་བཞི་མ་༢,༣༣༠ ལ་བསླེབས་
ཡོད་པ་བཤད་འདུག དབྱང་(Yang M.) དང་ཁོང་གི་ལས་རོགས་ཚོས་ཕྱི་
ལོ་ ༢༠༠༤ ལོར་བྱས་པའི་ཉམས་ཞིབ་ལྟར་ན། མཚོ་སྔོན་ས་ཁུལ་གྱི་རྩྭ་
ཐང་བྱེ་ཐང་དུ་འགྱུར་བའི་ས་ཁྱོན་དེ་ཞིང་ཆེན་གྱི་ས་ཁུལ་ཡོངས་ཀྱི་བརྒྱ་ཆ་
༡༠.༩༥ བསླེབས་ཡོད་པ་བསྟན་འདུག
མིའི་བྱ་སྤྱོད་ལ་བརྟེན་པའི་རྩྭ་ཐང་ཉམས་རྒུད་ཀྱི་རྒྱུ་རྐྱེན་གཞན།
མེ་འཁོར་ལྕགས་ལམ་དང་གཞིས་སྡོད་པའི་ཆེད་དུ་འཛུགས་སྐྲུན་བྱས་
པའི་གྲོང་ཁྱེར་གསར་པ། དེ་བཞིན་རྒྱ་ཆེའི་གཞུང་ལམ་ལ་སོགས་པ་
ཡར་རྒྱས་སུ་འདོད་པའི་རྨང་གཞིའི་འཛུགས་སྐྲུན་ཁག
གཞུང་གི་སྲིད་བྱུས་གསར་པའི་གནོན་ཤུགས་འོག་ས་མ་འབྲོག་གི་སྤྱི་
ཚོགས་ཀྱི་གནའ་བོའི་རྩྭ་ཐང་གི་རིགས་རྣམས་ཚོང་ལས་ཡར་རྒྱས་ཀྱི་
དོན་དུ་གསར་སྦོལ་བྱས་ཏེ་ཞིང་ས་སོགས་སུ་བསྒྱུར་བ།
ལྷག་པར་རྒྱ་རིགས་གཞིས་ཆགས་པ་རྣམས་དང་དམག་སྡེ་ཚན་པ་ཁག་
གིས་ས་བབ་དམའ་སའི་ཨ་མདོ་མཚོ་སྔོན་པོའི་འབྲོག་ཐང་ས་ཁུལ་དུ་
ཡུངས་འབྲུ་འདེབས་ལས་བྱེད་པ།
ས་གནས་དཔོན་རིགས་ཀྱི་མཐུན་འགྱུར་འོག་སྟངས་འཛིན་མེད་པའི་སྒོ་
ནས་གསེར་གཏེར་འདོན་པ་དང་རྩྭ་ཐང་ཁག་ཏུ་ཁྲིམས་འགལ་གྱིས་རི་
སྐྱེས་སྨན་རྩ་འཐུ་བ།
ས་སྐྱེས་རྡོ་སྐྱེས་ཀྱི་གཅན་གཟན་གྱི་རིགས་རྣམས་རྩ་སྟོངས་སུ་གཏོང་བ་
འདིས་རྩྭ་ཐང་ལ་གནོད་པའི་སྲོག་ཆགས་ཀྱི་གྲངས་འབོར་འཕེལ་རྒྱས་ལ་
དོ་སྙོམ་བཟོ་བའི་རང་བཞིན་གྱི་སྟངས་འཛིན་ཉམས་བརླགས་སུ་གཏོང་
བའི་རྒྱུ་རྐྱེན་བྱེད་པ་བཅས།

བཟའ་བཅའི་བདེ་འཇགས་དང་འགྲོ་བ་མིའི་དུས་བསྟུན་གོམས་འདྲིས།

ང་ཚོས་ཉེ་བའི་ཆར་འཛམ་གླིང་ཁྱོན་ཡོངས་སུ་སྟོན་འབྲས་ཐོན་སྐྱེད་
ཀྱི་འབོར་ཚད་ཉམས་རྒུད་དུ་སོང་བ་མཐོང་ཡོད། དེ་ཡང་འདས་པའི་ལོ་ངོ་
བརྒྱད་ནས་ལོ་ངོ་དྲུག་གི་ནང་འཛམ་གླིང་གི་འབྲུ་རིགས་ཐོན་སྐྱེད་ཀྱི་འབོར་
ཚད་དེ་འཛད་སྤྱོད་པའི་སྤྱོད་སྒོའི་ཚད་གཞི་ལས་ཚད་དམའ་རུ་སོང་བ་དེས།
འབྲུ་རིགས་ཀྱི་རིན་གོང་ཇེ་མཐོར་འཕར་ཏེ། ཕྱི་ལོ་ ༢༠༠༨ ལོར་མཐོ་ཤོས་
སུ་བསླེབས་ཡོད། འཛམ་གླིང་གི་མི་འབོར་ལོ་རེའི་ནང་ས་ཡ་ ༧༠ འཕར་
བཞིན་པའི་གནས་སྟངས་ལས་འབྲུ་རིགས་ཀྱི་ཐོན་འབོར་ད་དུང་མང་དུ་གཏོང་
དགོས་པའི་གནས་སྟངས་དེ། ཛ་དྲག་དང་ཉེན་ཚབས་ཆེ་རུ་འགྲོ་བཞིན་ཡོད།
ད་དུང་དེའི་ཐོག འབྲུ་རིགས་རྣམས་ཟ་བཅའ་གཅིག་པུར་སྤྱོད་པ་ལས་གཞན་
པའི་སྐྱེ་ལྡན་བུད་རྫས་ཐོན་སྐྱེད་ཆེད་བེད་སྤྱོད་གཏོང་དགོས་པ་ལྟ་བུའི་བཀོལ་
སྤྱོད་ཀྱི་ཁ་ཕྱོགས་ཀྱང་མང་དག་ཅིག་འགྱུར་བཞིན་ཡོད། འཛམ་གླིང་གི་ཟ་
བཅའི་ཐོན་ཚད་བྲི་ཆག་གི་འཕྲལ་མའི་རྒྱུ་རྐྱེན་གཙོ་བོ་དེ་ནི་ཆུའི་ཐོན་ཁུངས་
ཉམས་ཟད་དུ་ཕྱིན་པ་དེ་ཡིན། ས་འོག་གི་ཆུ་གཏེར་འདོན་ཤུགས་ཧ་ཅང་ཆེ་བ
སྟེ། ཞིང་ཆུའི་དོན་དུ་ཁྲོན་པ་ས་ཡ་མང་པོ་བསྔོག་འབྲུ་བྱས་པ་དེས་རྒྱ་ནག་དང་
རྒྱ་གར། ཨ་རི་བཅས་འབྲུ་རིགས་ཐོན་སྐྱེད་མཁོ་སྐྲུན་ཆེ་ཤོས་བྱེད་མཁན་གྱི་
རྒྱལ་ཁབ་གསུམ་ནང་། ད་ཆ་ས་འོག་གི་ཆུ་རིམ་ཚད་དམའ་རུ་ཕྱིན་ཡོད།
རྒྱ་གར་དང་རྒྱ་ནག་གི་འབྲུ་རིགས་སྟོན་ཐོག་གི་བརྒྱ་ཆ་ ༦༠ ནས་ ༨༠ བར་
ཞིང་ཆུ་འདྲེན་གཏོང་དགོས་པའི་ཞིང་ས་ཁག་ནས་ཡོང་གི་ཡོད། དམིགས་
བསལ་ཆུའི་ཐོན་ཁུངས་རྫོགས་འགྲོ་རྒྱུའི་དཀའ་ངལ་ལ་གདོང་ལེན་བྱེད་
དགོས་ཀྱི་ཡོད། རྒྱལ་ཡོངས་ཀྱི་གྲོའི་ཐོན་སྐྱེད་ནི་ཐོན་ཁུངས་ཁྱོན་ཡོངས་ནས་
ཕྱེད་ལས་བརྒལ་བ་དང༌། མ་རྨོས་ལོ་ཏོག་སུམ་ཆ་གཅིག་ཙམ་ཐོན་སྐྱེད་བྱེད་
སའི་རྒྱ་ནག་བྱང་ཕྱོགས་ཀྱི་རྒྱ་ཐང་དུ་ས་འོག་ཆུ་རིམ་ཆེས་མགྱོགས་པོར་བྲི་
ཆག་འགྲོ་བཞིན་ཡོད། འདིས་སྟོན་ཐོག་གི་ཐོན་ཚད་ཆག་པའི་རྒྱུ་རྐྱེན་བྱས་སྟེ།
ཕྱི་ལོ་༡༩༩༧ ལོའི་འབྲུ་རིགས་ཐོན་སྐྱེད་མེ་ཏྲིག་ཏུན་( Metric Ton)ས་ཡ་
༡༡༡ ཐོན་འབོར་དང་བསྡུར་ན། ཕྱི་ལོ་༢༠༠༨ ལོར་མེ་ཏྲིག་ཏུན་ས་ཡ་༡༠༣
བར་མར་ཆག་པ་ལྟར་ཡིན། དུས་ཡུན་དེ་རང་གི་ནང་འབྲས་ཀྱི་ཐོན་སྐྱེད་ཀྱང་
ཏུན་༡༢༧ ནས་ཏུན་༡༡༩ བར་ཏེ་བརྒྱ་ཆ་༦ མར་ཆག་ཡོད། རྒྱ་ནག་གིས་
སྲན་སེར་དགོས་མཁོའི་བརྒྱ་ཆ་༧༠ ཙམ་རྒྱལ་ཁབ་གཞན་དག་ནས་ནང་
འདྲེན་བྱེད་བཞིན་ཡོད་པ་ལྟར། མི་རིང་བར་འབྲུ་རིགས་ཧ་ཅང་འབོར་ཚད་
ཆེན་པོ་ནང་འདྲེན་བྱེད་དགོས་ངེས་ཡིན།
ཨ་རིའི་རྒྱལ་ཡོངས་ཚན་རིག་ཞིབ་འཇུག་ལྟེ་གནས་ཁང་ནས་འདོན་
སྤེལ་བྱས་པའི་ཉམས་ཞིབ་ལྟར་ན། རྒྱལ་ཁབ་ཁག་ཅིག་གི་ཚན་རིག་པའི་
ཚོགས་པ་ཞིག་ནས་ཚ་དྲོད་སེལ་ཤས་གཅིག་མཐོར་རུ་ཕྱིན་ཚེ། དེས་མ་རྨོས
ལོ་ཏོག་དང༌། གྲོ། འབྲས་བཅས་ཀྱི་ཐོན་འབབ་བརྒྱ་ཆ་ ༡༠ ཆག་རྒྱུ་ཡིན་པ་
ར་སྤྲོད་བྱས་འདུག དེར་མ་ཟད་གནམ་གཤིས་ཚ་དྲོད་འཕར་བའི་དབང་གིས་
གངས་འཁྱགས་བཞུར་སྟོངས་སུ་ཕྱིན་པ་དེས་ཀྱང་ཞིང་ལས་ཐོན་སྐྱེད་ལ་
ཕུགསགནོད་ཚབས་ཆེན་ཡོང་ངེས་ཡིན། ཞིང་ལས་ཀྱི་འཚོ་ཐབས་དང་
ཟས་རིགས་ཀྱི་བདེ་འཇགས་ཐད་གདོང་ལེན་བྱེད་དགོས་པའི་གནད་དོན་གལ་
ཆེ་ཤོས་གཅིག་ནི། གནམ་གཤིས་ཚ་དྲོད་ཀྱི་གནས་སྟངས་ཙམ་མིན་པར།
ངེས་བརྟན་མེད་པའི་གནམ་གཤིས་ཀྱི་གནས་སྟངས་དེ་ཡིན། ཉམས་ཞིབ་པ་
ཁག་གིསངེས་བརྟན་མེད་པའི་གནམ་གཤིས་ཀྱི་གནས་སྟངས་འདིས་དཔྱིད་
དུས་ཀྱི་ས་བོན་འདེབས་ལས་དང་སྟོན་དུས་ཀྱི་བཙས་མ་བརྔ་བར་གནོད་སྐྱོན་
ཡོང་རྒྱུ་ཡི་པ་གསལ་སྟོན་བྱས་ཡོད།
བོད་ཀྱི་ས་ཁུལ་མང་པོའི་ནང་དུས་ཡུན་རིང་པོར་ཟས་རིགས་མི་
འདང་བ་དང་དབུལ་ཕོངས་ཀྱི་དཀའ་ངལ་མྱོང་དགོས་པ་བྱུང་ཡོད་ཅིང་།
འདིའི་སྐོར་བོད་ཀྱི་འགྲོ་བ་མིའི་ཐོབ་ཐང་དང་མང་གཙོ་འཕེལ་རྒྱས་ལྟེ་གནས་
ཁང་ནས་འདོ་སྤེལ་བྱས་པའི། "བོད་མིའི་གནས་སྟངས་ཉེན་ཚབས་ཅན་དུ་
བསྒྱུར་བ"། ཞེས་པའི་སྙན་ཐོའི་ནང་བོད་ནས་ཕེབས་པའི་བོད་མི་ཁག་ཅིག་
ལ་བཅར་འདྲི་ས་ཏེ་སྙན་ཐོར་བཀོད་འདུག རྒྱ་གཞུང་གི་བཟའ་བཅས་
འཛད་སྤྱོད་སྐོར་གྱི་ལོ་རེའི་གནས་བསྡུས་དཔྱད་ཞིབ་ཡིག་ཆའི་ནང་བོད་ནང་
གི་གྲོང་ཁྱེར་དུ་སྡོད་མི་རྣམས་ལས་ཞིང་འབྲོག་མི་མང་ཚོས་ཁ་ཟས་ལ་ལོངས་
སྤྱོད་གང་ཙམ་གྱིས་ཉུང་བ་བྱེད་ཀྱི་ཡོད་པ་བཀོད་ཡོད། བཅའ་ཁྲལ་དང་དངུལ་
བུན་གྱི་སྐྱེད་ཀ་ཧ་ཅང་མཐོ་བའི་གནས་སྟངས་ཀྱིས་བོད་མི་རྣམས་སྟོན་ཐོག་གི་
ཐོན་འབབ་མི་འདང་བའི་དཀའ་ངལ་ལ་གདོང་ལེན་མི་བྱེད་ཐབས་མེད་དུ་གྱུར
བཞིན་ཡོད།དེ་ལས་ཀྱང་ཛ་དྲག་པ་ཞིག་ལ། རྒྱུན་ལྡན་མིན་པའི་ཚད་བརྒལ་གྱི་
གནམ་གཤིས་སྡུག་པོས་བོད་ཀྱི་ཞིང་ལས་ཐོན་སྐྱེད་བཟང་བའི་ས་གནས་ཉུང་
ཤས་ཁྲོད་ཀྱི་གཞིས་རྩེ་ས་ཁུལ་དང་ལྷོ་ཁ་ས་ཁུལ་ལྟ་བུར་ཡང་བཟའ་བཅས་
མི་འདང་པའི་གནས་སྟངས་འབྱུང་བཞིན་ཡོད། སྟབས་མི་ལེགས་པ་ཞིག་ལ་
གནམ་གཤིས་འགྱུར་ལྡོག་གི་གནས་སྟངས་དེ་འགོག་ཐབས་མེད་པ་ལྟ་ཐུ་ཞིག་
ཏུ་གྱུར་ཡོད་ལ། གནམ་གཤིས་འགྱུར་ལྡོག་གི་ཤུགས་རྐྱེན་ངན་པ་ཁག་ཉེན་
ཚབས་ཇེ་ཆུང་དུ་གཏོང་བར་ལས་རིམ་མང་ཞིང་དུས་ཡུན་རིང་པོ་འབོར་རྒྱུའི་
གནས་སྟངས་ཤིག་ཆགས་ཡོད། ང་ཚོས་གནམ་གཤིས་འགྱུར་ལྡོག་གི་ཤུགས་
རྐྱེན་ཁག་དང་བསྟུན་གནས་བྱེད་རྒྱུར་སྦྱོང་བརྡར་བྱེད་དགོས། ད་དུངཕྱེན་ཆད་
ནག་རྫས་གློད་གཏོང་གཏན་ནས་མ་བྱས་པའི་དབང་དུ་བཏང་ནའང་། ད་ཡོད་
རླུང་ཁམས་ནང་གནས་པའི་ནག་རྫས་ཀྱི་འབོར་ཆ་དེས་ལོ་ངོ་ལྔ་བཅུའི་རིང་
དྲོད་ཁང་རླངས་རྫས་ཀྱི་གནོད་སྐྱོན་མུ་མཐུད་ནས་ཡོང་ངེས་ཡིན། ཁོར་ཡུག་
ལ་གནོད་སྐྱོན་ཤུགས་ཆེ་མི་འགྲོ་བའི་ཐོག་ནས། གནམ་གཤིས་འགྱུར་ལྡོག་གི་
བཟང་ཕྱོགས་ཀྱི་འབྲས་བུའི་དཔེ་མཚོན་ཁག་ཅིག་གཤམ་གྱི་ལེ་ཅན་ནང་ཡོང་
རྒྱུ་ལྟར་བེད་སྤྱོད་ལེགས་པོ་གཏོང་རྒྱུ་ནི་ང་ཚོའི་ལག་ཏུ་ཡོད་པའེ་ཆེས་རྣམ་
དཔྱོད་ལྡན་པའི་ཐབས་བྱུས་དེ་ཡིན། རྒྱལ་སྤྱིའི་ཚོགས་སྡེ་མ་པོས་འབྲེལ་
ཡོད་སྤྱི་ཚོགས་རྣམས་ལ་གནམ་གཤིས་འགྱུར་ལྡོག་གི་ཤུགས་རྐྱེན་གྱི་གནོད་
ཉེན་ཆེ་བའི་གནས་སྟངས་རིགས་འགོག་ཐབས་སུ། གནམ་གཤིས་འགྱུར་ལྡོག་
གི་གནས་སྟངས་དང་བསྟུན་ཐབས་བྱེད་དགོས་པ་ནན་སྐུལ་བྱེད་ཀྱི་ཡོད།

བཟང་ཕྱོགས་ཀྱི་རྗེས་འབྲས་ཁག

མ་མཐར་སྐབས་འཕྲལ་གྱི་གནས་སྟངས་དང་འབྲེལ་ནས་བཤད་ན།
གནམ་གཤིས་འགྱུར་ལྡོག་གི་རྗེས་འབྲས་རྣམས་ངེས་པར་དུ་ངན་ཕྱོགས་རྐྱང་
པ་ཡིན་དགོས་དོན་མེད། དཔེར་ན། སི་ཁྲོན་ཞིང་ཆེན་གྱི་བྲག་མགོ་ས་ཁུལ་
དུ་དེང་སང་ཡུལ་མི་ཚོས་སི་པན་འདེབས་ལས་བྱེད་ཐུབ་ཀྱི་ཡོད། དེ་སྔོན་
ཡིན་ན་སྟོན་འབྲས་དེ་རིགས་སྐྱེ་འཚར་ཡོང་རྒྱུར་གནམ་གཤིས་ཧ་ཅང་གྲང་
དྲགས་ཀྱི་ཡོད། ད་དུང་བོད་ས་མཐོའི་ཕྱུགས་རྫི་ཚོར་ཡང༌། འདས་པའི་
ལོ་ངོ་འགའི་རིང་གི་དགུན་དུས་སུ་གནས་བཟོད་བདེ་པོ་བྱུང་བའི་ཚོར་སྣང་
བྱུང་འདུག ཚེ་དབང་ནི་བོད་རིགས་ལུག་རྫི་བ་ཞིག་ཡིན་ཞིང་ཁོས་སྤོབས་པ་
ཆེན་པོས་བརྗོད་དོན། གནམ་གཤིས་ཚ་དྲོད་ཆེ་རུ་ཏན་ཏན་འགྲོ་བཞིན་འདུག
འདི་ལོའི་གྲང་ངར་གྱིས་སྒོ་ཟོག་ཤི་སྐྱོན་ཉུང་ཉུང་ཞིག་ལས་བྱུང་མ་སོང་།
ཞེས་བཤད། ཁོ་པར་མཚོན་ན་དགུན་ཁའི་མཚན་དུས་ཀྱི་དྲོད་ཚད་འཕར་བའི་
གནས་སྟངས་དེ་ནི་བཟང་ཕྱོགས་ཀྱི་འགྱུར་བ་ཞིག་ཡིན་འདུག
སློབ་དཔོན་ཏེཇ་པར་ཏཱབ་(Tej Partap) ༼ཁོང་ནི་བོད་ཀྱི་ཟས་
རིགས་བདེ་འཇགས་སུ་བསྒྱུར་ཐབས་ཞེས་པའི་དཔེ་དེབ་ཀྱི་ཟུང་འབྲེལ་རྩོམ་
སྒྲིག་པ་དང༌། དེ་སྔ་རི་རྒྱུད་གཅིག་བསྡུས་ཡར་རྒྱས་ལྟེ་གནས་ཁང་གི་ནང་རི་
རྒྱུད་ས་ཁུལ་དུ་ཞིང་ལས་ལམ་ལུགས་ཚན་པའི་འགན་འཛིན་དང༌། ད་ལྟ་ཧི་
མཱ་ཅལ་མངའ་སྡེའི་ཞིང་ལས་སྐོར་གྱི་གཙུག་ལག་སློབ་གཉེར་ཁང་དུ་ཉེ་བའི་
རིགས་བདག་གི་ཕྱག་ལས་གནང་བཞིན་ཡོད།༽ ལགས་ནས་འདས་པའི་མི་
ལོ་ཉུང་ཤས་རིང་གནམ་གཤིས་ཚ་དྲོད་རྒྱས་པའི་རྐྱེན་གྱིས་བོད་ནང་ཡུངས་
དཀར་རིགས་དེ་སྔོན་འདེབས་ས་ལས་སྤྱི་ལེ་གཅིག་གི་མཐོ་སར་དེང་སྐབས་
འདེབས་ལས་བྱེད་ཐུབ་ཀྱི་ཡོད་པ་གསུངས་ཡོད། ཡང་ཁོང་ནས་ཕྱི་ལོ་ ༡༩༩༠
ལོར་དེ་སྔ་དྲོད་ཁང་ནང་འདེབས་ལས་བྱེད་དགོས་པའི་འབྲུ་རིགས་དང༌། མ་
རྨོས་ལོ་ཏོག སྲན་ཚོད་ཀྱི་རིགས་རྣམས་ཕྱི་རོལ་ཞིང་ཐང་དུ་རང་འབྱུང་རླུང་
ཁམས་ནང་འདེབས་ལས་བྱེད་ཐུབ་ཀྱི་ཡོད་པ་ར་འཕྲོད་བྱུང་འདུག ད་དུང་
ཁོང་གིས་བོད་ནང་དཔལ་འབྱོར་གྱི་གནས་སྟངས་ཐོག་ནས་བཤད་ན། ནས་
འབྲུ་ཁོ་ན་རྒྱུན་གནས་ཐུབ་པའི་སྟོན་ཐོག་གི་རིགས་མིན་པ་དང་། གནམ་
གཤིས་ཚ་དྲོད་དང་མཐུན་ཤས་ཆེ་བའི་སྟོན་ཐོག་གསར་པ་དང་སྔོ་ཚལ་གསར་
པའི་རིགས་རྣམས་ངེས་པར་དུ་འདེབས་ལས་བྱེད་དགོས་པའི་གླེང་སློང་
གནང་བཞིན་ཡོད། དཔེར་ན། ཁེ་ན་ཌའི་བཱི་རི་ཊི ཤ་ཁོ་ལོམ་བྷི་ཡ་(British
Columbia) གཙུག་ལག་སློབ་གྲྭ་ཆེན་མོར་བོད་ཀྱི་ཆུའི་ཐོན་ཁུངས་སྐོར་
རིགས་གཅིག་རྐང་འཛིན་གྱི་ཉམས་ཞིབ་གནང་མཁན་བཀྲིས་ཚེ་རིང་ལགས་
ཀྱིས་གསལ་རྟོགས་བྱུང་བ་ལྟར་ན། སྤི་ཏིའི་ཡུལ་མི་ཚོས་གནམ་གཤིས་འགྱུར་
ལྡོག་གི་གནས་སྟངས་ལ་བསྟུན་འདྲིས་བྱས་ཏེ་སྲན་ནག་གི་ཚབ་ཏུ་སྲན་ལྗང་
འདེབས་ལས་བྱེད་ཀྱི་ཡོད་འདུག ཁོང་ཚོས་ད་ལྟའི་བར་དཔལ་འབྱོར་གྱི་ཐད་
ནས་གནམ་གཤིས་འགྱུར་ལྡོག་གི་གནས་སྟངས་འོག་འཚོ་གནས་ཐུབ་པ་བྱུང་
ཡོད། དེ་ཡང་རྒྱ་གར་ཧི་མཱ་ཅལ་མངའ་སྡེའི་ཁོངས་གཏོགས་སྤི་ཏི་ས་ཁུལ་ནི
བོད་དང་ས་བབས་འདྲ་བའི་ཞིང་འབྲོག་ས་ཁུལ་ཞིག་ཡིན།
ཕྱི་ལོ་ ༢༠༠༢ ལོའི་ལོ་རེན་(Lauren Sacks) དང་སིན་ཐི་ཡ་
(Cynthia Rosenzweig) གཉིས་ཀྱི་ཉམས་ཞིབ་བྱས་པ་ལྟར་ན། གནམ་
གཤིས་འགྱུར་ལྡོག་དང་བསྟུན་ཐབས་ཀྱིས་ཐོན་སྐྱེད་མཁོ་སྒྲུབ་བྱེད་པར། རྒྱལ་
ཁབ་དང་ས་གནས་གཉིས་ཀའི་ཞིང་ལས་ཀྱི་རྨང་གཞིའི་འཛུགས་སྐྲུན་ནང་
དཔལ་འབྱོར་གྱི་མ་འཛུགས་བྱེད་དགོས་པ་དང་། དེ་བཞིན་གནམ་གཤིས་
འགྱུར་ལྡོག་གི་རྗེས་འབྲས་ངན་པས་གནོད་སྐྱོན་ཐེབས་པའི་ཞིང་པ་ཚོའི་ཟས་
རིགས་བདེ་འཇགས་ལ་འགན་ལེན་ཆེད། རྒྱལ་ཁབ་དང་ས་གནས་རིམ་པའི་
སྲིད་ཇུས་ལ་འགྱུར་བ་གཏོང་དགོས་པ་གལ་ཆེར་གྱུར་ཡོད། འོན་ཀྱང་བོད་
རིགས་རྣམས་ལ་སོ་སོའི་ལས་དོན་དང་བྱ་གཞག་ནང་རང་དབང་གིས་འགན་
ལེན་བྱེད་པའི་གནས་བབས་གང་ཡང་མེད་སྟབས། གནམ་གཤིས་འགྱུར་ལྡོག་
དང་བསྟུན་ཐབས་ཀྱི་ལས་དོན་འདི་རིགས་ནི། ཁོང་ཚོས་སྟོབ་ཐབས་མེད་པའི་
གནས་སྟངས་ཤིག་ཡིན་པ་བཤད་འདུག
བོད་ཀྱི་ས་བབས་ཆེས་མཐོ་བའི་དབང་གིས་ནས་རིགས་ནི་སྲོལ་རྒྱུན་
གྱི་སྟོན་ཐོག་གཙོ་བོ་དེར་གྱུར་ཡོད། དེར་བརྟེན་རྩམ་པ་ནི་བོད་མིའི་རྒྱུན་ཟས་ཀྱི་
གཙོ་བོ་དེ་ཆགས་ཡོད། ཡིན་ནའང་ཉེ་བའི་ལོ་ངོ་འགའི་རིང་ཞིང་ལས་ཐོན་སྐེད་
ཡར་རྒྱས་བྱུང་བ་དང་ཆབས་ཅིག ཡུལ་མིའི་བཟའ་བཏུང་ལོངས་སྤྱོད་ཀྱི་གནས་
སྟངས་ལ་འགྱུར་བ་འགྲོ་བཞིན་ཡོད། འདས་པའི་ལོ་རབས་འགའི་རིང་བོད་ནང་
གྲོང་ཁྱེར་གསར་འཛུགས་དང་བརྡ་འཕྲིན་བྱ་གཞག གཞུང་ལམ་ལྟ་བུའི་རྨང་གཞི་
འཛུགས་སྐྲུན་ཁག་གཅིག་མཐོང་ཆོས་སུ་གྱུར་ཡོད་ཅིང༌། འགྱུར་བ་འདི་དག་གིས
བོད་ནང་བོད་རིགས་མིན་པའི་ཕྱི་མི་གཞིས་སྡོད་པ་ཧ་ཅང་མང་པོ་ཞིག་འཛུལ་
ཞུགས་འཚོ་སྡོད་ཀྱི་གོ་སྐབས་བསྐྲུན་པ་དང་དུས་མཚུངས། ཕྱི་མིའི་འཚོ་བ་སྐྱེལ་
སྟངས་ཀྱི་འཚོ་ཐབས་རིགས་ཤིག་ཀྱང་མཉམ་དུ་བསླེབས་ཡོད། ཁོང་ཚོའི་འཚོ་
བའི་དགོས་མཁོར་གྲངས་འབོར་ཧ་ཅང་མང་བའི་སྟོན་ཐོག་གསར་པ་དང་སྔོ་ཚལ་
གྱི་རིགས་འདེབས་ལས་བྱེད་དགོས་པ་དང་། ད་དུང་ཁོང་ཚོའི་འཚོ་བ་སྐྱེལ་སྟངས་
དེས་སྣ་འཛོམས་དང་རྒྱས་སྤྲོས་འཚོ་ཐབས་ཀྱི་དགོས་འདུན་འདོན་བཞིན་ཡོད།
ནུས་ཤུགས་བེད་སྤྱོད་ཀྱི་ཚད་གཞི་ཡང་ཤུགས་ཆེར་གཏོང་དགོས་པ་ཆགས་ཡོད།
ད་ལྟའི་ལོ་རེའི་སྤྱི་སྙོམ་ཚ་དྲོད་ཀྱི་དབང་གིས་བོད་ནང་གྲོ་རིགས་འདེབས་ལས་
བྱེད་པར་འོས་འཚམ་ཆགས་ཀྱི་མེད། འོན་ཀྱང་མི་ཉུང་བ་ཞིག་གིས་གོ་ལའི་ཚ་
དྲོད་འཕེལ་བ་དེས་མི་རིང་བར་བོད་ཀྱི་ས་ཁུལ་ཁག་གྲོ་རིགས་དང་དེ་མིན་གྱི་སྟོན་
ཐོག་གཞན་འདེབས་ལས་བྱེད་ཐུབ་པའི་གནས་སྟངས་ཤིག་ཆགས་ཐུབ་པ་ཡོང་རྒྱུ་
རེད་ཅེས་གླེང་བཞིན་ཡོད། ད་ལྟའི་གནམ་གཤིས་ཀྱི་གནས་སྟངས་འོག་ཞིང་ཆུའི་
དགོས་མཁོ་ཧ་ཅང་ཆུང་བའི་འབྲུ་རིགས་འདི་གྲས་མ་འོངས་པར་ཞིང་ཆུའི་མཐུན་
རྐྱེན་ཤིན་ཏུ་ནས་ཆེན་པོ་དགོས་མཁན་གྱི་རིགས་ཤིག་ཏུ་འགྱུར་ངེས་པ་ཡིན།

མིས་བྱས་པའི་རྒྱུ་རྐྱེན། ནམ་གཤིས་འགྱུར་ལྡོག་དང་ཁོར་
ཡུག་ཉམས་ཆག་དང་འབྲེལ་བའི་མིའི་བྱ་སྤྱོད།

གཏན་ཆགས་འཁྱགས་རིམ་ཉམས་སྐྱོན་འགོ་འཛུགས། ཟི་ལིང་ནས་
ལྷ་ས་བར་གྱི་གཞུང་ལམ་འཛུགས་སྐྲུན།
ཁོར་ཡུག་ཉམས་སྐྱོན་འགྲོ་མིན་གྱི་གཏིང་ཟབ་བསམ་གཞིགས་མ་
བྱུང་བར་ཕྱི་ལོ་ ༡༩༥༤ ལོར་སྤྱི་ལེ་ ༥༣༠ ཙམ་གྱི་ཁྲོན་བོད་གཞུང་ལམ་ཟེར་
བའི་ཟི་ལིང་ནས་ལྷ་ས་བར་གྱི་ལམ་ཆེན་འཛུགས་སྐྲུན་བྱས་ཡོད་པས། གཞུང་
ལམ་གྱི་ཉེ་ཁུལ་ཁོར་ཡུག་དང་ལམ་རྒྱུད་ཀྱི་གཏན་ཆགས་འཁྱགས་རིམ། དེའི་
སྟེང་གི་རྩྭ་དང་རྩི་ཤིང་སོགས་ལ་ཉམས་རྒུད་ཚབས་ཆེན་འགྲོ་བའི་རྒྱུ་རྐྱེན་
བྱས་ཡོད། རྩྭ་ཐང་གི་ཁེབ་གཡོག་ཉམས་རྒུད་དུ་ཕྱིན་པ་དེས་ས་འོག་གི་ནག་
རྫས་དང་སྐྱེ་དངོས་ཀྱི་རིགས་རྣམས་ཉམས་བརླག་ཏུ་འགྲོ་བཞིན་ཡོད། ས་
ཞག་གི་འོག་རིམ་དུ་ཆགས་པའི་དྲོད་ལྡན་གཏན་ཆགས་འཁྱགས་རིམ་ཡང་
བཞུར་སྟོངས་སུ་འགྲོ་བའི་རྒྱུ་རྐྱེན་བྱེད་ཀྱི་ཡོད། གཏན་འཁྱགས་ས་གཞིའི་
རིམ་པ་འདིས་རྩི་ཤིང་སོགས་སྐྱེ་འཚར་ཡོང་ཆེད་ས་ཞག་རིམ་པའི་ནང་བརླན
གཤེར་ཉར་ཚགས་ཀྱི་བྱ་བ་བསྒྲབ་ཀྱི་ཡོད་ཅིང་། གལ་ཏེ་འདིར་ཉམས་རྒུད་ཀྱི
གནོད་སྐྱོན་བྱུང་ཚེ། ས་གཞིའི་བརླན་གཤེར་དང་ས་བཅུད་ཉམས་རྒུད་དུ་གྱུར་
བའི་རྐྱེན་གྱིས། རྩྭ་ཐང་དང་རྩི་ཤིང་གི་རིགས་རྣམས་བསྐྱར་གསོ་ཡོང་རྒྱུ་ཤིན་
ཏུ་དཀའ་བ་ཡིན།
གཞུང་ལམ་འཛུགས་སྐྲུན་གྱི་བྱ་བ་འདིས་ས་འོག་གི་གཏན་ཆགས་
འཁྱགས་རིམ་གི་ཚ་དྲོད་འཕར་བ་དང་བཞུར་སྟོངས་སུ་འགྲོ་འགོ་འཛུགས་
རྒྱུའི་ཐོག་མའི་རྒྱུ་རྐྱེན་བྱས་ཡོད། དེ་བཞིན་གཞུང་ལམ་ཉེ་འགྲམ་གྱི་ཁོར་ཡུག་
དང་རྩྭ་ཐང་གི་ཉམས་ཉེས་དེས་ས་ཁུལ་དེ་དག་ཏུ་ཚ་དྲོད་འཕར་བ་དང་གཏན་
ཆགས་འཁྱགས་རིམ་བཞུར་བའི་རྒྱུ་རྐྱེན་བྱས་ཡོད། ཕྱི་ལོ་ ༡༩༩༠ ལོར་
ས་གནས་ས་ཐོག་ཏུ་རྟོག་ཞིབ་བྱས་པར་གཞིགས་ན། ཁྲོན་བོད་གཞུང་ལམ་གྱི་
ཉེ་འཁོར་གཏན་ཆགས་འཁྱགས་རིམ་ལ་སོབ་ཞུགས་པའི་གནས་སྟངས་དེས་
གཞུང་ལམ་ལ་གནོད་སྐྱོན་བྱུང་བའི་བརྒྱ་ཆ་ ༨༣ ཟིན་ཡོད་པ་ཤེས་འདུག
ཟི་ལིང་ནས་ལྷ་ས་བར་གྱི་གཞུང་ལམ་འཛུགས་སྐྲུན་ལས་འཕྲལ་
ཕུགས་གཉིས་ཀའི་ཐད་ནས་ཁོར་ཡུག་ཉམས་རྒུད་ཀྱི་རྗེས་འབྲས་ཤུགས་ཆེ་
ལྡན་པའི་གཏན་ཆགས་འཁྱགས་རིམ་ཉམས་བརླག་གི་གནོད་སྐྱོན་ཚབས་ཆེ་
ཤོས་ཤིག་ནི། ཕྱི་ལོ་ ༡༩༧༣ ནས་ ༡༩༨༤ བར་གྱི་གཞུང་ལམ་རྒྱ་
བསྐྱེད་དང་བསྐྱར་བཟོ་བྱེད་པའི་དུས་སྐབས་སུ་བྱུང་ཡོད། དཔེར་ན། རྨ་ཆུ་
དང་འབྲི་ཆུའི་ཆུ་མགོའི་ས་ཁུལ་གྱི་ཧཧྭ་ཧྲི་ཞའི་གཏན་ཆགས་འཁྱགས་རིམ་ལྟེ་
གནས་སུ་གཞུང་ལམ་ཨང་ ༢༡༤ པ་བསྐྱར་གསོ་བྱེད་པའི་སྐབས་རི་གཟར་
ཆུ་ཕྲན་འགོག་ཐབས་སུ་ཕྱི་ལོ་ ༡༩༨༨ ལོར་སྤྱི་ལེ་གཅིག་གི་རིང་ཚད་ཅན་གྱི་
ཡུར་བ་ཞིག་བྲུས་ཡོད། དེ་ལྟར་ཡུར་བ་དེ་བྲུས་པ་ལ་བརྟེན་ནས་གཞུང་ལམ་
ཉེ་བརྒྱུད་ཀྱི་འཁྱགས་པས་ཕྱུག་པའི་གཏན་ཆགས་འཁྱགས་རིམ་ཁག་ལ་སོབ་
ཞུགས་པའི་རྒྱུ་རྐྱེན་བྱས་ཡོད་པ་དང་། ཉམས་རྒུད་དེས་རིམ་བཞིན་ས་འོག་ཏུ་
དྲོད་ཞུགས་པའི་རྐྱེན་བྱས་ཡོད། ཡུར་བ་དེའི་ཟབ་ཚད་ལ་སེན་ཊི་མི་ཊར་ ༥༠
ནས་ ༣༥༠ བར་དང་ཁ་ཞེང་ལ་སེན་ཊི་མི་ཊར་༢༠༠ ནས་༥༠༠ བར་རྒྱ་
བསྐྱེད་བྱས་ཡོད། ཕྱི་ལོ་ ༡༩༩༥ ལོའི་ཝང་དང་ཕི་རེན་ཅ་(French)གཉིས་
ཀྱིས་ཞིབ་འཇུག་བྱས་པ་ལྟར་ན། གཏན་ཆགས་འཁྱགས་རིམ་ས་གཞིར་
འགྱུར་ལྡོག་གིས་རྒྱུ་རྐྱེན་བྱས་པའི་གནོད་སྐྱོན་གྱིས་ལོ་ལྟར་ཟི་ལིང་ནས་ལྷ་ས་
བར་གཞུང་ལམ་གྱི་བརྒྱ་ཆ་ཧ་ལམ་༣༠ ཙམ་ཞིག་བསྐྱར་བཟོ་བྱ་དགོས་ཀྱི་
ཡོད་འདུག ཟི་ལིང་ནས་ལྷ་ས་བར་གཞུང་ལམ་ཉེ་བརྒྱུད་ཀྱི་ད་ལྟའི་གཏན་
ཆགས་འཁྱགས་རིམ་ས་གཞི་ཉམས་རྒུད་ཀྱི་གནས་སྟངས་དེ། གཙོ་བོ་འདས
པའི་ལོ་བཅུ་ཕྲག་མང་པོའི་རིང་ལ་ས་གཞིའི་ཕྱི་ངོས་ལ་གནོད་སྐྱོན་བཟོས་པའི་
དབང་གིས་བྱུང་ཞིང་། དེ་དང་དུས་མཚུངས་གོ་ལའི་ཚ་དྲོད་ཉམས་རྒུད་ཀྱི་
ཚད་གཞི་མགྱོགས་སུ་གཏོང་བའི་ཞར་བྱུང་གི་རྒྱུ་རྐྱེན་བྱས་ཡོད།
དེ་དང་མཚུངས་པར་ཕྱི་ལོ་ ༢༠༠༠ དང་་༢༠༠༨ ལོའི་ཅིན་དང་ཁོང་
གི་ལས་རོགས་ཚོས་ཁྲོན་བོད་གཞུང་ལམ་ཉེ་བརྒྱུད་ཀྱི་ཉམས་ཞིབ་ནང་། སྣུམ་
ནག་གཞུང་ལམ་གྱི་ཕྱི་ངོས་བཀབ་པའི་ས་འོག་ཏུ་གཏན་ཆགས་འཁྱགས་རིམ་
ནུས་ལྡན་ས་རིམ་གྱི་གཏིང་ཚད་ཧ་ཅང་ཟབ་པ་དང་། ལོ་རེའི་ས་གཞིའི་སྤྱི་
སྣོམ་ཚ་དྲོད་མཐོ་བ་ཡོད་པ་ཤེས་འདུག ཚིག་གཞན་གྱིས་བཤད་ན། གཞུང་
ལམ་འཛུགས་སྐྲུན་དང་བསྐྱར་བཅོས་ཀྱི་ལས་གཞིས་གཏན་ཆགས་འཁྱགས་
རིམ་ཉམས་རྒུད་ཀྱི་ཚད་གཞི་དེ་རྒྱུན་ལྡན་གྱི་གནས་སྟངས་ལ་བལྟོས་ན་ཧ་
ཅང་གི་མྱུར་དུ་བཏང་ཡོད། དཔེར་ན། ཁུ་ནུ་རི་རྒྱུད་ཀྱི་སྣུམ་ནག་གཞུང་ལམ་
གྱི་ས་འོག་ཏུ་ཆགས་པའི་གཏན་ཆགས་འཁྱགས་རིམ་གྱི་རིམ་པ་དེ་མི་ཊར་
༥.༢ མན་དུ་ཆགས་ཀྱང་། རྒྱུན་ལྡན་ལྟར་བྱས་ན་མི་ཊར་ ༢.༨ འོག་ཏུ་གཏན་
ཆགས་འཁྱགས་རིམ་ཡོང་བ་ཡིན། དེ་བཞིན་ལོ་རེའི་སྤྱི་སྙོམ་ས་དྲོད་ཀྱི་ཆ་
ནས་བཤད་ན། སྣུམ་ནག་གཞུང་ལམ་འོག་ཏུ་ཚ་དྲོད་སེལ་ཤས་ ༡.༠ ནས་
༠.༢ བར་ཡིན་ཅིང་རྒྱུན་ལྡན་གནས་སྟངས་འོག་དྲོད་ཚད་སེལ་ཤས་༢.༥
ནས་ ༣.༥ བར་ཡིན་པ་རེད།
མཱ་ཝི་(MaWei) དང་ཁོང་གི་ལས་རོགས་ཚོས་ཕྱི་ལོ་ ༢༠༠༦ ལོར་
བཏོན་པའི་ཉམས་ཞིབ་ཅིག་གི་ནང་། ཧྥེང་ཧུའོ་ཧྲན་(Fenghuaoshan)
གངས་རིའི་རྒྱུད་དུ་ཁ་ཞེང་མི་ཊར་༧༣ དང་དཀྱུས་སུ་མི་ཊར་ ༡༠༣ ཡོད་
པའི་གཞུ་དབྱིབས་ལྟ་བུའི་འཁྱགས་སར་སོབ་ཞུགས་ནས་བརྡིབས་པའི་ས་
གནས་ཤིག་རྙེད་འདུག འོན་ཀྱང་ཁྲོན་བོད་གཞུང་ལམ་བསྐྱར་བཟོའི་ལས་དོན་
གྱིས་རྒྱུ་རྐྱེན་བྱས་ཏེ། ཕྱི་ལོ་༢༠༠༣ ལོར་འཁྱགས་རོམ་སྟོང་ཟད་ཕྱིན་པའི་
ཁྱོན་འབོར་དེ་མི་ཊར་ཤོ་གཟུགས་མ་༡༠,༠༠༠ ལ་བསླེབས་ཡོད། ཁོང་ཚོའི་
ཞིབ་འཇུག་གིས་སྤྱིར་བཏང་ཡིན་ན་འཁྱགས་རོམ་ཡོད་སར་སོབ་ཞུགས་ནས་
བརྡིབས་པའི་འགྱུར་ལྡོག་དེ་ལོ་ངོ་གསུམ་ནས་ལྔ་བར་ཡིན་མོད།འོན་ཀྱང་གོང་
གསལ་ས་གནས་སུ་བྱུང་བའི་འགྱུར་ལྡོག་དེ་ལོ་ངོ་བཅུ་ལྷག་རྒྱུན་མཐུད་དུ་
གནས་ཡོད་པ་དང་། ད་དུང་འཁྱགས་པས་ཕྱུག་པའི་ས་འོག་གི་གཏན་ཆགས་
འཁྱགས་རིམ་ཇི་ཡོད་རྩ་སྟོངས་སུ་མ་ཕྱིན་བར་མུ་མཐུད་མཚམས་ཆད་རྒྱུ་
མིན་པའི་སྐོར་བཤད་འདུག

རྩྭ་ཐང་ཉམས་རྒུད་དང་ཐལ་ཆ་ཆེ་བའི་ས་ཞིང་འདེབས་ལས།

ཕྱི་ལོ་ ༡༩༤༩ ནས་འགོ་བཙུགས་ཏེ་ཕྱི་ལོ་ ༢༠༠༦ བར་གྱི་བོད་མཐོ་
སྒང་གི་རྩྭ་ཐང་ཉམས་རྒུད་ཀྱི་གནས་སྟངས་འདི་ནི་ཡིད་སྐྱོ་དགོས་པའི་བྱུང་
བ་ཞིག་ཡིན། གོ་ལའི་ཚ་དྲོད་འཕེལ་བར་སེམས་འཚབ་སྐྱེ་གཞིའི་གནད་དོན
ཞིག་ཏུ་མ་གྱུར་པའི་དུས་རིང་སྔོན་དུ་བོད་པའི་འབྲོག་པ་དང་ཕྱུགས་རྫི་ཚོས་
རང་བྱུང་ཁམས་དང་མཐུན་གནས་ཀྱི་འཚོ་བ་བསྐྱལ་ཏེ་གནས་ཡོད། འོན་ཀྱང་
ཕྱི་ལོ་ ༡༩༤༩ ལོར་རྒྱ་ནག་ནས་མི་དམངས་བཅིངས་གྲོལ་དམག་ཟེར་བ་བོད་
དུ་བསླེབས་པ་དེ་ནི་གནས་སྟངས་འཕོ་འགྱུར་གྱི་དུས་མཚམས་ཤིག་ཡིན། ཕྱི་
ལོ་ ༡༩༥༠ དུས་འགོ་ནས་བཟུང་རྒྱ་ནག་གིས་ཞིང་ལས་ཐོན་སྐྱེད་གོང་འཕེལ་
གཏོང་བའི་སྲིད་བྱུས་དེ་ཡར་རྒྱས་ཐབས་བྱུས་ཀྱི་ལྟེ་བར་བརྩིས་ཡོད། ཞིང་
ལས་ཐོན་སྐྱེད་གོང་འཕེལ་གཏོང་རྒྱུ་ཨང་དང་པོར་བརྩི་བའི་དུས་ཡུན་ནང་།
ཕྱི་ལོ་ ༡༩༥༨ ལོའི་མའོ་ཙེ་ཏུང་གི་མདུན་སྐྱོད་ཆེན་མོ་ཞེས་པའི་བྱུས་ཉེས་ཆེ་
བའི་ལས་འགུལ་དེ་འཕྲུལ་ལས་གསར་བརྗེའི་ངོ་བོར་དྲིལ་བསྒྲགས་བྱས་ཡོད།
ལས་འགུལ་འདིས་རྩྭ་ཐང་དང་ཤིང་ནགས་ལ་བསམ་ཡུལ་ལས་
འདས་པའི་གཏོར་སྐྱོན་བཏང་ཡོད། མའོ་ཙེ་ཏུང་གི་ས་ཞིང་བཅོས་སྒྱུར་སྐོར་
གྱི་ཐོན་སྐྱེད་གཅིག་བསྡུས་ལམ་ལུགས་ཞེས་པ་དེ་ལ་ཉིན་དང་པོ་རང་ནས་
གྲོང་གསེབ་མི་མང་ཚོས་མོས་མཐུན་རྩ་བ་ནས་བྱས་མེད། བཀོད་སྒྲིག་གསར་
པ་དེས་ཞིང་པ་ཚོའི་གནས་བབས་དེ་གྲོང་ཁྱེར་བ་རྣམས་ལས་དམན་པ་ལྟ་བུ་
ཞིག་ཏུ་གྱུར་པའི་ཚོར་སྣང་བྱུང་ཞིང་། གྲོང་ཁྱེར་བ་ཚོའི་བདེ་དོན་ཆེད་དབུས་
གཞུང་གི་ལོ་རེའི་སྔོན་རྩིས་ཁོངས་ནས་མཐུན་རྐྱེན་མཁོ་སྤྲོད་བྱེད་རྒྱུ་གསལ་
ཡང༌། ཞིང་པ་ཚོའི་བདེ་སྡུག་ཡོངས་རྫོགས་ཏང་ཡོན་དང༌། གནམ་གཤིས་
ལེགས་ཉེས། ཞིང་ས་ཡག་སྡུག་ལ་རག་ལུས་པའི་གནས་སུ་གྱར་ཡོད། དེ་
ལྟ་ན་ཡང་ཞིང་པ་ཚོས་བཀོད་སྒྲིག་གསར་པ་དེར་མངོན་གསལ་དོད་པོས་ངོ་
རྒོལ་གང་ཡང་བྱེད་ཐུབ་མེད། འོན་ཀྱང་ཁོང་ཚོས་ཐབས་ལམ་གཞན་ཞིག་
སྤྱད་ཡོད་པ་ནི། མཉམ་སྦྲེལ་ལས་མི་ཚོས་སྒེར་སོ་སོས་ལས་དོན་ནང་ནུས
ཤུགས་མི་འདྲ་བ་བཏོན་ཀྱང༌། སྟོན་ཐོག་གི་ཐོབ་ཆ་མང་ཉུང་མེད་པར་གཅིག་
མཚུངས་ལས་མེད་སྟབས། གཟབ་གཟབ་དང་ཞིབ་ནན་གྱི་ལམ་ནས་མི་གཞན
གྱིས་ལས་རྩོལ་ཇི་བྱེད་ཀྱི་ཚད་གཞི་དེ་ལས་མང་བ་མི་བྱེད་པའི་གཡོལ་
ཐབས་བྱས་པ་རེད། དེའི་འབྲས་བུར་ཞིང་ལས་ཐོན་སྐྱེད་ཀྱི་འབོར་ཚད་ཆུང་དུ་
ཕྱིན་པ་དང༌། བཟའ་བཅས་མ་འདང་བའི་མཇུག་འབྲས་དེས་དབུས་གཞུང་ལ་
དཀའ་རྙོག་གི་གཞི་རྩར་གྱུར་ཡོད། གནས་སྟངས་འདི་དག་གིས་བོད་ཀྱི་
ལོ་རྒྱུས་ནང་ཆེས་ཐོག་མ་ཡིན་པའི་བཟའ་འབྲུ་མི་འདེང་བའི་གནས་སྟངས་དེ་
བྱུང་བ་རེད། ཨ་མདོའི་ནང་སྤྱི་ལེ་གྲུ་བཞི་མ་ ༦༧༠ ཙམ་གྱི་ས་ཁྱོན་གྱི་རྩྭ་
ཐང་ཞིང་སར་བསྒྱུར་ཅིང་། འབྲོག་པ་རྣམས་ས་གནས་ཀྱི་གནས་སྟངས་ཀྱི་ཆ་
ནས་འཚམ་པོ་མེད་པ་ཙམ་མ་ཟད། རྒྱུས་མངའ་གོམས་འདྲིས་མེད་པའི་ཞིང་
པའི་འཚོ་ཐབས་སུ་བསྒྱུར་དགོས་པའི་བཙན་བཀའ་བཏང་ཡོད། སྲིད་གཞུང་
གིས་རྩྭ་ཐང་ཞིང་ཁར་བསྒྱུར་བའི་བྱ་བ་འདིར་"ཞིང་ས་གསར་སྦོལ་"ཞེས་
པའི་ཐ་སྙད་བཏགས་ཡོད། འོན་ཀྱང་ལས་དོན་དེའི་མཇུག་འབྲས་སུ་ཨ་མདོའི་
ནང་སྟངས་འཛིན་བྱ་ཐབས་མེད་པའི་རྩྭ་ས་བྱེ་འགྱུར་གྱི་གནས་སྟངས་སུ་གྱར་
ཡོད། བོད་ནང་རྒྱ་མི་རིགས་ཀྱིས་འདེབས་ལས་བྱས་པའི་ས་ཞིང་དང་པོ་དེ་ནི་
ཕྱི་ལོ་༡༩༥༢ ལོར་བཅིངས་གྲོལ་དམག་གིས་ལྷ་ས་གྲོང་ཁྱེར་གྱི་ནུབ་ངོས་
དང་སྟོད་ལུང་བདེ་ཆེན་རྫོང་གི་ཤར་གྱི་མཚམས་དེར་ས་སློག་གསར་སྦོལ་
བྱས། དེ་ནི་ལོ་རྒྱུས་ཐོག་བོད་གཞུང་གིས་ལུག་ཁྱུ་འཚོ་སྐྱོང་བྱེད་སའི་ས་ཁུལ་
ཞིག་ཡིན། ས་ཁུལ་འདི་བཅིངས་གྲོལ་དམག་ཟེར་བས་བདག་བཟུང་བྱས་པ་
ནས་དུས་ཚོད་མི་རིང་བར་ལྷ་ས་ནས་བརྒལ་ཏེ་གཞིས་ཀ་རྩེ་དང་ཆབ་མདོ།
གཏིང་སྐྱེས། ཀོང་པོ། མངའ་རིས་སོགས་སུ་ཡང་དེ་མཚུངས་ཀྱི་ལས་དོན་
སྤེལ་ཡོད།
ཕྱི་ལོ་༡༩༦༦ ནས་༡༩༧༦ བར་གྱི་”རིག་གནས་གསར་བརྗེ་ཆེན་
པོའི་“ལས་འགུལ་གྱིས་མི་མང་སྤྱི་ཁང་གི་ལམ་ལུགས་ལ་ཕྱོགས་ཡོངས་ནས་
ཤུགས་གནོན་བརྒྱབ་སྟེ། སྒེར་བདག་གི་ས་ཞིང་དང་སྒོ་ཟོག་སེམས་ཅན་ཡོངས
རྫོགས་སྤྱི་ཁང་ངམ་རུ་ཁག་ནང་བསྡུ་རུག་བྱེད་པའི་གནས་སྟངས་ལ་བསྐྱལ་
ཡོད། ཕྱི་ལོ་༡༩༧༦ ལོར་མའོ་ཤི་བའི་རྗེས་སུ་ཏེང་ཞའོ་ཕིང་གིས་གོ་སྐབས་དེ་
དམ་བཟུང་བྱས་ཏེ་ཐོན་སྐྱེད་འགན་གཙང་ལེན་པའི་སྲིད་བྱུས་བསྐྱར་སྤེལ་བྱས
པ་དེས། སླར་ཡང་བོད་མཐོ་སྒང་གི་རྩྭ་ཐང་སྔར་ལྷག་ས་སློག་གསར་སྦོལ་
གྱིས་ཞིང་སར་བསྒྱུར་བ་དང་། བཙན་ཤུགས་ཤིན་ཏུ་ཆེ་བའི་སྒོ་ནས་ས་ཞིང་
འདེབས་ལས་བྱེད་དགོས་པའི་མཇུག་འབྲས་ངན་པ་བསླངས་ཡོད།
ཕྱི་ལོ་༡༩༩༩ ལོར་ཝུ་དང་ཁོང་གི་ལས་རོགས་ཚོས་ཉམས་ཞིབ་
བྱས་པ་ལྟར་ན། འདས་པའི་ལོ་ངོ་༡༥ རིང་རྒྱ་ནག་གི་ཞིང་ལས་དཔལ་འབྱོར་
གྱི་གནས་སྟངས་ལ་ཆེས་མྱུར་བའི་འཕོ་འགྱུར་བྱུང་ཡོད་ཅིང་། ཕྱི་ལོ་༡༩༨༠
འགོ་འཛུགས་ཀྱི་དུས་སྐབས་ནས་དབུས་གཞུང་ནས་ཞིང་པ་རྣམས་ལ་
འབྲུ་ལྷག་ཐོན་སྐྱེད་རྣམས་ཁྲོམ་རྭའི་ནང་བཙོང་ཆོག་པའི་གུ་ཡངས་སྤྲད་པ་
དེས། ཞིང་པ་རྣམས་ལ་ཞིང་ལས་ཐོན་སྐྱེད་གོང་འཕེལ་གཏོང་བ་དང་ལྗང་ཁུའི་
གསར་བརྗེའི་(Grecn Revolution) འཕྲུལ་ལས་དང་ལེན་གྱི་བློ་སྟོབས་
བསྐྲུན་པ་དང༌། རྒྱུད་བཟང་འདྲེས་སྦྱོར་བྱས་པའི་སོན་བེད་སྤྱོད་བཏང་བ་དང་
མཉམ་དུ་ཤུགས་ཆེ་བའི་རྫས་ལུད་དང༌། འབུ་གསོད་བྱེད་ཀྱི་དུག་སོགས་བེད་
སྤྱོད་དང་ལེན་བྱས་ཡོད། པེ་ཅིང་ནང་རྟེན་གཞི་བྱས་པའི་རྒྱལ་ཁབ་ཀྱི་ཁོར་
ཡུག་སྲུང་སྐྱོབ་ལས་ཁུངས་ནས་སྙན་ཐོ་སྤེལ་བར། རྒྱ་ནག་ནང་རྫས་ལུད་བེད
སྤྱོད་ཀྱི་ཚད་གཞི་འཕར་བཞིན་པ་སྟེ་དཔེར་ན། ཕྱི་ལོ་༡༩༩༠ ལོའི་ཏུན་ས་ཡ་
༢༥.༩ དེ་ ༡༩༩༤ ལོར་ཏུན་ས་ཡ་ ༣༣.༡ ལ་འཕར་ཡོད་པ་གསལ། རྫས་
ལུད་བེད་སྤྱོད་གཞི་རྒྱ་ཆེ་རུ་དང་མང་དུ་འགྲོ་བཞིན་པ་ཡིན་མོད། ཕན་ནུས་
ལྡན་པའི་སྒོ་ནས་རྫས་ལུད་བེད་སྤྱོད་བཏང་བ་དེ་ནི་བརྒྱ་ཆ་༣༠ ཙམ་ཡིན་པ་
བཤད་འདུག ཞིང་ས་རྣམས་སླར་ཡང་རྩྭ་ཐང་དུ་བསྒྱུར་ཐབས་བྱེད་པའི་ཕྱི་
ལོ་༢༠༠༡ ནས་༢༠༠༦ བར་གྱི་དུས་ཡུན་དེས་དུས་སྐབས་གཞན་ཞིག་
མཚོན་པར་བྱས་ཡོད།

གོ་ལའི་གནམ་གཤིས་དང་འབྲེལ་བའི་རྒྱ་ནག་གི་རྐང་རྗེས།

རྒྱ་ནག་ནང་གི་ནུས་ཤུགས་དང་འབྲེལ་བ་ཡོད་པའི་ཁོར་ཡུག་གི
དཀའ་ངལ་དེ་ཚོ་གཙོ་ཆེ་རྡོ་སོལ་བེད་སྤྱོད་དང་ཐོན་སྐྱེད་དབང་གིས་བྱུང་བ་
ཡིན། སྤྱིར་བཏང་རྡོ་སོལ་ནང་བོང་ཚད་ཀྱི་ཆ་ནས་མུ་ཟི་བརྒྱ་ཆ་༢ ནས་༣
བར་ཡོད་ཅིང་། རྡོ་སོལ་ཏུན་གཅིག་མེ་སྲེག་གཏོང་བར་གྲུབ་རྫས་རང་ལྗིད་ཀྱི་
ནག་རྫས་༨༠༠༠༠ ཙམ་འཚིགས་བརླག་སུ་འགྲོ་བཞིན་པ་དེས་ཀར་བོན་
འཚོ་རླུང་གཉིས་ལྡན་གྷ་རམ་༡༨༠༠ ཐོན་སྐྱེད་བྱེད་ཀྱི་ཡོད། སྐྱེ་དངོས་འདུས
ཕུང་གི་ཚད་བརྒལ་བེད་སྤོད་ཀྱིས། གྲོང་གསེབ་ས་ཁུལ་དུ་སྐྱེ་ཁམས་ཉམས
ཆག་སོང་བའི་མཇུག་འབྲས་འཐོན་བཞིན་པ་དང་མཉམ་དུ། རྡོ་སོལ་གཞི་རྒྱ
ཧ་ཅང་ཆེན་པོ་བེད་སྤྱོད་བྱས་པའི་འབྲས་བུར་རླུང་ཁམས་འབག་བཙོག་སུ་
གྱུར་བཞིན་ཡོད། ཆེས་མྱུར་མགྱོགས་ཀྱི་དཔལ་འབྱོར་ཡར་རྒྱས་དང་བཟོ་
ལས་ཅན་དུ་བསྒྱུར་བའི་བྱ་བཞག་གིས། ད་དུང་གནས་སྟངས་ཁག་ཉེན་ཚབས་
ཇེ་ཆེར་གཏོང་བཞིན་ཡོད། རྒྱ་ནག་གིས་ཁོར་ཡུག་སྲུང་སྐྱོབ་དང་གོ་ལའི་
ནུས་ཤུགས་བེད་སྤྱོད་ཀྱི་གནས་སྟངས་ནང་གལ་གནད་ཆེ་བའི་གནས་བབས་
བཟུང་ཡོད་སྟབས། ཁོར་ཡུག་དང་འཚམ་པའི་ནུས་ཤུགས་བེད་སྤྱོད་ཀྱི་སྣེ་
ཁྲིད་བྱ་རྒྱུ་ནི། རྒྱ་ནག་རང་ཉིད་གཅིག་པུ་མིན་པར་ས་ཁུལ་ཡོངས་རྫོགས་ལ་
ཁེ་ཕན་ཡོད་པ་ཞིག་ཡིན། རྒྱ་ནག་གཞུང་གིས་ཕྱི་ལོ་༡༩༩༤ ཚུན་གྱི་དྲོད་
ཁང་རླངས་རྫས་ཇི་ཙམ་གློད་གཏོང་བྱས་མིན་གྱི་ཐོ་གཞུང་ཡིག་ཆ་གཅིག་པུ་
དེ་ཉེ་ལམ་པར་འདེབས་བྱས་ཡོད། འོན་ཀྱང་རྒྱལ་སྤྱིའི་ནུས་ཤུགས་ལས་ཁང་
གིས་སྔོན་དཔག་བྱས་པར་གཞིགས་ན། རྒྱ་ནག་གིས་ཕྱི་ལོ་༢༠༠༥ ལོར་
གློད་གཏོང་བྱས་པའི་དྲོད་ཁང་རླངས་རྫས་ལས་ཀར་བོན་འཚོ་རླུང་གཉིས་ལྡན་
ཀྱི་འབོར་ཚད་དེ་ཏུན་ས་ཡ་༧,༥༢༧ ཟིན་ཡོད་པ་དང་། འདི་ནི་ཕྱི་ལོ་༡༩༩༠
ལོའི་དྲོད་ཁང་རླངས་རྫས་གློད་གཏོང་གི་ཚད་གཞི་དང་བསྡུར་ན་བརྒྱ་ཆ་༡༥༢
འཕར་ཡོད། ཕྱི་ལོ་༢༠༠༥ ལོའི་དྲོད་ཁང་རླངས་རྫས་གློད་གཏོང་འདིའི་ནང་
ནས་ནག་རྫས་འབར་རླངས་ཀྱིས་བརྒྱ་ཆ་༧༨ ཟིན་ཡོད་པ་དང༌། ན་རླངས་
ཀྱིས་བརྒྱ་ཆ་༡༣། ཟེ་རླངས་ཀྱིས་བརྒྱ་ཆ་༨ཟིན་ཡོད། ད་དུང་བཤད་ན། རྒྱ་
ནག་གིས་ཕྱི་ལོ་༢༠༠༦ ནས་༢༠༠༧ བར་གྱི་ཀར་བོན་འཚོ་རླུང་གཉིས་
ལྡན་གློད་གཏོང་གི་ཚད་གཞི་དེ་བརྒྱ་ཆ ༨ ལ་འཕར་ཡོད་པ་དང་། འདིས་ཕྱི་
ལོ་ ༢༠༠༧ ལོའི་གོ་ལ་ཁྱོན་ཡོངས་ཀྱི་ཀར་བོན་འཚོ་རླུང་གཉིས་ལྡན་གློད་
ཚད་ཀྱི་གསུམ་ཆ་གཉིས་ཟིན་གྱི་ཡོད་འདུག ཕྱི་ལོ་༢༠༠༦ ལོར་ནེ་ཐར་ལན་
ཌའི་ཁོར་ཡུག་ཉམས་ཞིབ་ལས་ཁང་གིས་སྔོན་དཔག་བྱས་པར་གཞིགས་
ན། རྒྱ་ནག་ནི་ནག་རྫས་གློད་གཏོང་བྱེད་མཁན་རྒྱལ་ཁབ་ཁག་གི་ཐོ་གཞུང་གི་
ཨང་རིམ་དང་པོ་དང་། ཨ་རི་ལས་བརྒྱ་ཆ་༨ ཀྱིས་མཐོ་བ་བསླེབས་ཡོད་ཅིང་།
ཁྱོན་བསྡོམས་ནག་རྫས་འབར་རླངས་ཏུན་ས་ཡ་༦༢༠༠ ཙམ་གློད་ཡོད་པའི་
ཚོད་དཔག་བྱས་ཡོད། ཀར་བོན་འཚོ་རླུང་གཉིས་ལྡན་གློད་གཏོང་གི་རྒྱུ་རྐྱེན་
གཙོ་བོ་དེ་ནི་ཨར་འདམ་བཟོ་སྐྲུན་གྱི་བྱ་བ་དེ་ཡིན། དེས་ཀར་བོན་གློད་གཏོང
ཁྱོན་ཡོངས་ཀྱི་བརྒྱ་ཆ་ ༢༠ ཟིན་གྱི་ཡོད།
རྒྱ་ནག་གི་ནུས་ཤུགས་ཀྱི་དགོས་མཁོའི་སུམ་ཆ་གཉིས་ཀྱིས་རྡོ་
སོལ་བེད་སྤྱོད་བྱེད་ཀྱི་ཡོད་ཅིང་། ད་དུང་རྡོ་སོལ་གྱི་གཏེར་ཁ་འབོར་ཆེན་ཞིག་
འདོན་བཞིན་ཡོད་པའི་ཆ་ནས། རྡོ་སོལ་དེ་དུས་ཡུན་གང་ཙམ་རིང་མུ་མཐུད་
དེ་བུད་རྫས་ཀྱི་འབྱུང་ཁུངས་གཙོ་བོ་ཞིག་ཏུ་གནས་རྒྱུ་ཡིན་པ་ནི་ཐེ་ཚོམ་མི་
དགོས་པའི་གནད་དོན་ཞིག་རེད། རྒྱ་ནག་གི་ནང་སྤྱི་སྙོམ་བྱས་ན། བདུན་རེར་
རྡོ་སོལ་བེད་སྤྱོད་བྱེད་མཁན་གྱི་བཟོ་གྲྭ་གསར་པ་རེ་གསར་འཛུགས་བྱེད་
ཀྱི་ཡོད། ཆེས་ཉེ་དུས་་རྒྱ་ནག་སྐོར་གྱི་སྙན་ཐོ་ ཞིག་བཏོན་ཡོད་པ་ལྟར་
ན། རྡོ་སོལ་གྱིས་ནུས་ཤུགས་སྤྱིའི་བརྒྱ་ཆ་ ༧༠ མཁོ་སྤྲོད་བྱེད་ཀྱི་ཡོད་པ་
དང༌། རྡོ་སྣུམ་གྱིས་བརྒྱ་ཆ་༢༠། རླངས་རྫས་ཀྱིས་བརྒྱ་ཆ་༣། ལྷག་མ་
བརྒྱ་ཆ་༧ དེ་ཆུ་ཤུགས་གློག་འདོན་དང་རྡུལ་ཕྲན་ནུས་ཤུགས་ཀྱིས་མཁོ་
སྤྲོད་བྱེད་ཀྱིན་ཡོད་པ་གསལ་ཡོད། ཨ་རི་དང་བསྡུར་ན། ད་ལྟའི་ཆར་རྒྱ་ནག་
གིས་རྡོ་སོལ་ལྡབ་གཉིས་ཙམ་གྱིས་མང་བ་བེད་སྤྱོད་བྱེད་ཀྱིན་ཡོད། འོན་ཀྱང་
ཕྱི་ལོ་༢༠༠༧ ལོའི་རྒྱ་ནག་ཁྱོན་ཡོངས་ཀྱི་ནུས་ཤུགས་དགོས་མཁོ་དེ་ཨ་རི་
དང་བསྡུར་ན་བརྒྱ་ཆ་༢༡ གི་དམའ་བ་ཡོད། སྐུ་ཞབས་གོར་ཌོན་(Gordon
Feller} གྱིས་བཤད་པ་ལྟར་ན། རྒྱ་ནག་གི་ནུས་ཤུགས་ཀྱི་དགོས་མཁོ་
བརྒྱ་ཆ་ ༧༠ ཙམ་ཞིག་མུ་མཐུད་རྡོ་སོལ་ལ་བརྟེན་བཞིན་ཡོད། ཡར་ཐོན་
རྒྱལ་ཁབ་གཞན་ཁག་ལས་རྡོ་སོལ་བརྒྱ་ཆ་༢༢.༥ མང་བ་བེད་སྤྱོད་གཏོང་
བཞིན་ཡོད།
ཁོང་ཚོས་བཟོ་གྲྭའི་འབག་བཙོག་གི་རྫས་བརྒྱ་ཆ་༢ ངེས་པར་དུ་
ཉུང་དུ་གཏོང་རྒྱུའི་དམིགས་ཡུལ་བཟུང་ཁུལ་ཡང༌། ཕྱི་ལོ་༢༠༠༦ ལོ་སྟོད་
ཀྱི་ཟིན་ཐོའི་ནང་འབག་རྫས་བརྒྱ་ཆ་༣ ནས་༤ བར་འཕར་ཡོད་པ་གསལ་
སྟོན་བྱས་འདུག འདི་ལྟའི་འབག་བཙོག་གི་རྫས་འཕེལ་ཚད་མཐོ་རུ་འགྲོ་བའི་
རྒྱུ་རྐྱེན་གལ་ཆེ་ཤོས་དེ་ནི། སྟངས་འཛིན་མེད་པའི་དཔལ་འབྱོར་འཕེལ་རྒྱས་
ཆེས་མྱུར་པ་དེ་ཆགས་ཡོད། ཕྱི་ལོ་༢༠༠༥ ལོའི་ཕྱི་ཟླ་༡ ནས་༩ བར་རྒྱ་
ནག་གི་བཟོ་ལས་འཕེལ་རྒྱས་དེ་བརྒྱ་ཆ་༡༧.༢ འཕར་ཡོད་ཅིང་། ལྕི་བའི་
བཟོ་ལས་བརྒྱ་ཆ་༡༨.༢ འཕར་ཡོད། ད་དུང་ཁོང་གིས་གསལ་བཤད་བྱས་
པར། ཁྲོམ་རའི་ནང་རྡོ་སོལ་ལྟ་བུ་གནའ་སྲོལ་གྱི་མི་གཙང་བའི་ནུས་ཤུགས་
རྒྱུ་ཆ་ཁག་འགྲོ་རྒྱུགས་ཀྱི་གོ་སྐབས་ཧ་ཅང་ཆེན་པོ་མུ་མཐུད་གནས་མུས་
ཙམ་མ་ཟད། རྒྱལ་ནང་ཐོན་སྐྱེད་རྩ་འབོར་མཐོ་རུ་གཏོང་བའི་ཆེད་དུ། ཕྱོགས་
མང་པོས་རྒྱ་ཆེ་བའི་ནུས་རྫས་ཐོན་ཁུངས་དང་།འཛུགས་སྐྲུན་ལས་གཞི། བཟོ་
ལས་སོགས་ཀྱི་ནང་མ་འཇོག་ཧ་ཅང་ཆེན་པོ་བྱེད་རྒྱུར་གདམ་ཀ་བྱེད་བཞིན་
ཡོད། ཕྱི་ལོ་༢༠༠༨ ལོའི་སི་ཁྲོན་ཞིང་ཆེན་ནང་གི་རྒྱ་བོད་ས་མཚམས་སུ་
ས་ཡོམ་གྱི་གནོད་སྐྱོན་ཁག་བསྐྱར་བཟོའི་ཆེད་དུ་འཛམ་གླིང་དངུལ་ཁང་ནས་
ཨ་སྒོར་ས་ཡ་༧༡༠ ཡི་དངུལ་བུན་གཡར་ཡོད་ཅིང་། དེ་དག་ཨར་ལས་
འཛུགས་སྐྲུན་ལ་ཉེ་བར་མཁོ་བའི་ཨར་འདམ་བཟོ་སྐྲུན་གྱི་ཆེད་རྡོ་སོལ་ཁྱོན་
ཆེ་བེད་སྤྱོད་བྱེད་རྒྱུར་ངེས་ཤིང་། སྤྱིར་བཏང་ས་ཡོམ་གྱི་གནོད་སྐྱོན་ཤུགས་
ཆེ་ཐེབས་ཡུལ་རྒྱ་ནག་གི་ཞིང་ཆེན་གཉིས་ནང་འཕྲོད་བསྟེན་དང༌། ཤེས་ཡོན་
རྨང་གཞིའི་འཛུགས་སྐྲུན་བསྐྱར་གསོའི་ཆེད་དུ་དགོས་དངུལ་མཐུན་སྦྱོར་
བྱེད་པ་ནི་བྱ་བ་བཟང་པོ་ཞིག་ཡིན་རུང་། འོན་ཀྱང་དོན་དངོས་ཀྱི་དཀའ་ངལ་
ནི། རྒྱ་ནག་གི་ནུས་ཤུགས་སྲི་སྤྱོད་ཀྱི་ཚད་གཞི་དེ། ཨ་རི་དང་ཡུ་རོབ་ཀྱི་སྤྱི
ཚོགས་ལ་བསྡུར་བ་ཡིན་ན་བརྒྱ་ཆ་ ༢༥ ལས་སོན་གྱི་མེད་པ་རེད།
ལྕི་བའི་བཟོ་ལས་ཁག་ལས་གཞན་པའི་བཟོ་གྲྭ་འབྲིང་རིམ་དང་།
ཆུང་ཙག་གི་རིགས་ནི་ཨེ་ཤི་ཡའི་མངའ་ཁུལ་ནང་གསར་ཐོན་འབྱུང་བཞིན་
པའི་བཟོ་ལས་ཀྱི་གཙོ་བོའི་གྲས་ཤིག་ཆགས་ཡོད། ཨེ་ཤི་ཡའི་མངའ་ཁུལ་གྱི་
གནམ་གཤིས་དང་ཁོར་ཡུག ནུས་ཤུགས་སྐོར་གྱི་ཞིབ་འཇུག་ལས་འཆར་
ལྟར་ན། བཟོ་གྲྭ་ཆུང་གྲས་དང་འབྲིང་རིགས་ཀྱི་གྲངས་འབོར་དེ་ཨེ་ཤི་ཡའི་
མངའ་ཁུལ་གྱི་བཟོ་སྐྲུན་ལས་རིགས་ཁྱོན་ཡོངས་ཀྱི་བརྒྱ་ཆ་༨༥ ལས་མང་བ་
ཟིན་གྱི་ཡོད་སྐོར་བཤད་འདུག ནག་རྫས་གློད་གཏོང་བྱེད་པའི་ཚད་གཞི་བྱེ་
བྲག་པའི་ཐོག་བསྡུར་དཔྱད་བྱེད་སྐབས། རྒྱ་ནག་ནང་གི་ལྕགས་རིགས་བཞུ
སྦྱོར་བཟོ་གྲྭ་དང་སོ་ཕག་གི་བཟོ་གྲྭ་ནས་གློད་གཏོང་བྱེད་པའི་ནག་རྫས་ཀྱིས་
འབོར་ཚད་དེ་ལོ་རེར་ཏུན་ས་ཡ་༢༡༣ ལས་བརྒལ་གྱི་ཡོད་པའི་ཚོད་དཔག་
བྱས་ཡོད། མཐའ་དོན་དུ་བྱ་སྤྱོད་འདི་དག་ཡོངས་རྫོགས་ཀྱི་མཇུག་འབྲས་
ཀྱི་ཆ་ནས་བཤད་ན། ཐལ་དུད་སྨུག་པོ་(brown clouds)དང་དྲོད་ཁང་རླངས་
རྫས་ཀྱི་གནོད་སྐྱོན་ཚབས་ཆེ་ཁག་སུ་ལ་ཕོག་རྒྱུ་ཡིན་ནམ།
གངས་དང༌། འཁྱགས་པ། ས་རྡུལ་སོགས་ཀྱི་ཐོག་ཉམས་ཞིབ་བྱས་
པ་ལས། བོད་མཐོ་སྒང་དང་ཧི་མཱ་ལ་ཡའི་རི་རྒྱུད་དུ་མིས་བསྐྲུན་པའི་འབག་
རྫས་༼ ཞ་ཉེ་དང་ཀོ་ལྕགས། གཤའ་དཀར། ཟངས། དུག་ཆེན་བ་བླ། ཏི་ཚ།
སྐྱེ་ལྡན་ཚྭ་རླངས་ཀྱི་འབུ་སྨན།༽གྱི་འབོར་ཚད་ཧ་ཅང་མང་པོ་ཡོད་པ་ཤེས་
རྟོགས་བྱུང་འདུག འབག་རྫས་འདི་དག་བོད་མཐོ་སྒང་ཐོག་དགུན་དུས་ཀྱི
ནུབ་ལྡང་ཆར་རླུང་དང་དབྱར་དུས་ཀྱི་ཤར་ལྡང་ཆར་རླུང་གཉིས་ཀྱིས་འཁྱེར་
འདྲེན་བྱས་པ་ཡིན། རྒྱ་ནག་གི་དུད་སྙིགས་ཀྱིས་དྲོད་ཁང་རླངས་
རྫས་ལས་ཀྱང་གནོད་སྐྱོན་མང་བ་བཟོ་བཞིན་ཡོད་ཀྱང་། ཁོང་ཚོའི་ཧ་ཅང་ཆེ་
བའི་བཟོ་སྐྲུན་འཕྲུལ་ཆས་ཀྱི་རིགས་རྣམས་མཚམས་འཇོག་བྱེད་ཐབས་མེད།
ད་དུང་ལས་མི་ས་ཡ་མང་པོ་གྲོང་ཁྱེར་ཆེ་ཁག་ནང་ལས་ཀ་འཚོལ་བར་ཡོང་བ་
དེ་དག་ལ། རྒྱ་ནག་གཞུང་གིས་འདོད་པ་ཚིམས་ངེས་ཀྱི་ལས་ཀ་ས་ཡ་མང་
པོ་གསར་གཏོད་བྱེད་དགོས་ཀྱི་ཡོད། གནས་སྟངས་འདིས་གང་ཞིག་མཚོན་
པ་ནི་དུད་སྙིགས་ཀྱི་ཐལ་དུད་སྨུག་པོ་ཧ་ཅང་ཕོན་ཆེ་རླུང་ཁམས་ནང་ཁྱབ་ཏེ་
ཀེལི་ཕོར་ནི་ཡའི་མཚོ་འགྲམ་དུ་འཁྱམས་ཀྱིན་ཡོད་ལ་དེས་ཁོར་ཡུག་ཉམས་
རྒུད་ཀྱི་རྒྱུ་རྐྱེན་ཡང་བྱེད་ཀྱིན་ཡོད།

ཐོན་ཁུངས་དང་གཏེར་ཁ་བསྔོག་འདོན།

རྒྱ་ནག་རང་ཉིད་བཟོ་ལས་ཡར་ཐོན་གྱི་རྒྱལ་ཁབ་ཅིག་ཏུ་བསྒྱུར
རྒྱུའི་རྨི་ལམ་མམ་འདུན་པ་དང་། རྨི་ལམ་དེ་རྗེས་འདེད་ཀྱི་ཛ་དྲག་བརྩོན་
སེམས་ཁོ་ནའི་ཁྲོད། ཤེས་བཞིན་ནམ། ཡང་ན། མ་ཤེས་པར་གང་བྱུང་གིས
བོད་མཐོ་སྒང་གི་གཏན་ཆགས་འཁྱགས་རིམ་དང་རྩྭ་ཐང་མང་པོ་ཞིག་རྩ་
བརླག་དང་གཏོར་སྐྱོན་བཏང་ཡོད། རང་བྱུང་གི་རླངས་རྫས་དང་རྡོ་སྣུམ་
རིགས་ཙམ་མིན་པར། ཟངས་དང་། ལྕགས། གསེར། དཀར་གཡའ། ལི་ཐི་
ཡམ། དངུལ། རྡོ་རྗེ་ཕ་ལམ། རྡོ་རྒྱུས། ཐལ་ཚྭ་ལྟ་བུའི་བང་མཛོད་ཧ་ཅང་ཕྱུག་
པོ་ཡོད་པ་རྣམས་བསྔོག་འདོན་གྱི་བྱ་བས་ཕྱི་ལོ་༡༩༥༠ ནས་བཟུང་བོད་མཐོ་
སྒང་གི་གཏེར་འདོན་ལས་མི་རྣམས་ལས་བྲེལ་ངང་གནས་པར་བྱས་ཡོད། ད་
དུང་ཕྱི་ལོ་༢༠༠༧ ལོའི་རྒྱ་ནག་གི་ས་ཁྲའི་དཔེ་དེབ་ནང་གསལ་བར། ལོ་ངོ་
བདུན་རིང་གི་ས་ཁམས་རིག་པའི་གཏིང་ཟབ་ཉམས་ཞིབ་བརྒྱུད། བོད་མཐོ་
སྒང་ཐོག་ཏུ་ལྕགས་རྡོ་དང་དེ་མིན་ལྕགས་རིགས་གཞན་གྱི་གཏེར་མཛོད་མང་
པོ་ཞིག་གསར་རྙེད་བྱུང་ཡོད།
ཚོད་དཔག་བྱས་དོན་ལྟར་ན། བོད་མཐོ་སྒང་ཐོག་ཏུན་ས་ཡ་ ༣༠
ནས་ ༤༠ བར་གྱི་འབོར་ཚད་ཡོད་པའི་ཟངས་གཏེར་དང་། ཏི་ཚ་ཏུན་ས་
ཡ ༤༠། ལྕགས་རྡོ་ཏུན་ཐེར་འབུམ་མང་པོ་ཡོད་པའི་གཏེར་མཛོད་ཡོད་འདུག
ཚན་རིག་པ་རྣམས་ཀྱིས་གཏེར་འདོན་གྱི་བྱ་བས་གཉོད་ཆུང་གི་སྐྱེ་ཁམས་མ་
ལག་ལ་དོ་ཕོག་གཏོང་མི་རུང་བའི་ཉེན་བརྡ་སྔོན་ཚུད་ནས་བཏང་ཡོད་ལ། བོད་
ནང་གི་གཞི་རྒྱ་ཆེ་བའི་ཟངས་གཏེར་བསྔོག་འདོན་གྱི་ལས་གཞི་དེ། ཕྱི་ལོ་
༢༠༡༠ ལོའི་ལོ་མགོར་འགོ་འཛུགས་བྱས་ཡོད་པ་རེད།
ནུབ་ཕྱོགས་གཏེར་འདོན་མཉམ་ལས་ཀྱིས་གསལ་བསྒྲགས་བྱས་
པ་ལྟར། ཕྱི་ལོ་༢༠༡༠ ལོར་གཡུ་ལུང་ཟངས་གཏེར་བཞུ་སྦྱངས་བཟོ་གྲྭ་
ནས་བཞུ་སྦྱངས་ཟིན་པའི་ཟངས་དྭངས་མ་ཏུན་༢༠,༠༠༠ ཐོན་སྐྱེད་བྱེད་
རྒྱུ་ཡིན་པའི་སྔོན་དཔག་བྱས་ཡོད་ཅིང་། འདི་ནི་ཕྱི་ལོ་ ༢༠༠༨ ལོའི
ཏུན་༢,༠༠༠ གི་འབོར་ཚད་ལས་མེད་པའི་ཐོན་འབོར་དང་བསྡུར་ན་ལྡབ་
བཅུ་མང་དུ་འགྲོ་རྒྱུ་རེད། གཡུ་ལུང་ཟངས་ཀྱི་གཏེར་ཁ་དེ་ནི་འཛམ་གླིང་
ནང་གི་ཟངས་ཀྱི་གཏེར་ཁ་ཆེ་ཤོས་ཀྱི་གྲས་དེ་ཡིན་ལ། ས་ཁྱོན་ལ་སྤྱི་ལེ་གྲུ་
བཞི་མ་ ༡༨༧༠ ཡོད། ཟངས་ཀྱི་གཏེར་ཁ་དེ་ནི་ཨེ་ཤི་ཡའི་ནང་གི་གཏེར་ཁ་ཆེ་
ཤོས་ཨང་གཉིས་པ་དེ་ཡིན་པར་ཡོངས་སུ་གྲགས་ཤིང་། ད་བར་གསལ་རྟོགས་
བྱུང་བ་ལྟར་ན། ཟངས་ཀྱི་གཏེར་རྡོ་ཐོན་འབོར་ཏུན་ས་ཡ་ ༦་༥ ཡོང་ངེས་ཡིན་
པ་དང་། ད་དུང་གཏེར་མཛོད་ཏུན་ས་ཡ་ ༡༠ ཐོབ་རེ་བྱེད་ཀྱི་ཡོད། གཏེར་ཁ་
བསྔོག་འདོན་གྱི་བྱ་བ་འདི་ནི་དྲོད་ཁང་རླངས་རྫས་གློད་གཏོང་གི་ཚབས་ཆེའི་
རྒྱུ་རྐྱེན་ཞིག་ཡིན། སྤྱིར་བཏང་ཟངས་གཙང་མ་ཏུན་གཅིག་ཙམ་ཞིག་ཐོན་སྐྱེད་
བྱེད་པའི་དོན་དུ་གཏེར་རྡོ་ཏུན་༡༢༥ ཙམ་བསྔོག་འབྲུ་བྱེད་ཀྱི་ཡོད། དེས་
ན་ལོ་རེར་ཟངས་དྭངས་མའི་ཐོན་སྐྱོད་ཏུན་ ༢༠,༠༠༠ ལ་སླེབས་པའི་རྗེས་
ཀྱི་གཡུ་ལུང་གཏེར་ཁའི་ས་ཁུལ་དེའི་ཡུལ་ལྗོངས་ཀྱི་བཀོད་པ་ཇི་འདྲ་ཞིག་ཏུ་
འགྱུར་མིན་བསམ་གཞིགས་ཤིག་བྱོས་དང་། ལོ་རེར་ཁྱོན་བསྡོམས་ས་རྡོ་ཏུན་
ས་ཡ་ ༢.༥ བསྔོག་འབྲུ་བྱ་རྒྱུ་ཡིན་ཞིང་། འདིའི་རྐྱེན་པས་ས་གཞིས་ནོན་པའི་
གཏན་ཆགས་འཁྱགས་རིམ་ཡོངས་རྫོགས་རྨེག་མེད་དུ་འགྲོ་རྒྱུ་ངེས་པ་རེད།
དུས་ཐུང་ནང་གཏེར་ཁ་བསྔོག་འདོན་གྱི་བྱ་བས་རང་བྱུང་ཡུལ་ལྗོངས་ཀྱི་
བཀོད་པར་གཏོར་སྐྱོན་དང་ཆུ་བོ་འབག་བཙོག གཤེར་གནས་སྲོག་ཆགས་
ཀྱི་ཚེ་སྲོག་ལ་གནོད་སྐྱོན་བཟོ་རྒྱུ་ཙམ་མིན་པར་། རླུང་ཁམས་ནང་དྲོད་ཁང་
རླངས་རྫས་ཀྱང་མང་པོ་གློད་གཏོང་བྱ་རྒྱུ་ཡིན་པ་རེད།
མུ་ཟི་དང་སྡེབ་པའི་རྫས་སྣ་ཚོགས་ཅན་གྱི་གཏེར་རྡོ་བཙོ་སྦྱང་གི་
སྐབས་སུ་རླུང་ཁམས་ནང་མུ་ཟིའི་རླངས་རྫས་མང་པོ་གློད་གཏོང་གི་མཇུག་
འབྲས་ངན་པ་ཐོན་གྱི་ཡོད། འོ་ན་བོད་ནང་ཟངས་གཏེར་འདོན་པ་དང་། གསོག་
པ། བཞུ་སྦྱངས་བྱེད་པ་བཅས་ཀྱི་གནད་དོན་ཡང་སྙིང་བོད་ནང་ག་རེ་འབྱུང་རྒྱུ་
ཡིན་ནམ་ཞེ་ན། ཕྱི་ལོ་ ༢༠༠༥ ལོར་སི་ཊི་ཕེན་དང་ཁོང་གི་ལས་རོགས་ཚོས་
སྙན་ཐོ་བཏོན་པར། ཨུ་རུ་སུའི་ནང་ཨུ་རལ་རི་རྒྱུད་ལྷོ་ཁུལ་དུ་ཡོད་པའི་ཀ་ར་
བྷཤ་(Karabash)ཟངས་གཏེར་བཞུ་སྦྱངས་བྱེད་སའི་གྲོང་བརྡལ་དེར་ལོ་རེར་
མུ་ཟིའི་རླངས་རྫས་ཏུན་སྟོང་ཕྲག་མང་པོ་གློད་གཏོང་བྱས་ཡོད་པ་དང་། ཟངས་
གཏེར་བཞུ་སྦྱངས་ཡོ་བྱད་ལས་ཐོན་པའི་ལྕགས་རིགས་གཏེར་རྫས་ཀྱིས་ཕྱུག་
པའི་དུག་གི་གཟེགས་མ། གཏེར་ཁ་རྙིང་པ་ནས་གཏེར་འདོན་བྱེད་སྐབས་ཐོན་
པའི་སྐྱུར་རྫས། གཏེར་སྙིགས་དུག་རྫས་དང༌། སའི་ནང་དུ་སིམ་པའི་སྙིགས
གསོག་བརླན་གཤེར་གྱི་དུག་ཁུ་སོགས་ཀྱིས་གནོད་འཚེ་ཧ་ཅང་ཆེན་པོ་
ཐེབས་ཡོད་པ་བཤད་འདུག
གྲོང་བརྡལ་དེའི་ནང་གནས་སྡོད་བྱེད་མཁན་གྱི་མི་རྣམས་ལ་སྐྱེ་དུས་
ནས་ལྷན་སྐྱེས་སུ་ཡོད་པའི་ནད་རིགས་དང་། དེ་བཞིན་འབྲས་ནད་དང་། དབང་
རྩའི་མ་ལག་ལ་གནོད་སྐྱོན་ཤོར་བ་སོགས་ནད་རིགས་འདྲ་མིན་གྱི་སྐྱོན་ཆ་ཧ
ཅང་གི་ཚད་མཐོ་པོ་ཡིན་པ་མངོན་ཡོད། ཡང་ས་གནས་དེའི་ཕྲུ་གུའི་སུམ་ཆ་
གཉིས་ཙམ་ཞིག་ལ་ཞ་ཉེའི་དུག་དང་། དུག་ཆེན་བ་བླ། ཏི་ཚ་སྐྱེས་ཀྱི་དུག་ཤས་
སོགས་ཀྱིས་ནད་མནར་ཕོག་བཞིན་ཡོད་ལ། མང་དག་ཅིག་དབུག་འཚངས་
དང་དབུགས་འབྱིན་བརྔུབས་ཀྱི་ནད་གཞི། པགས་ནད་སོགས་ཀྱིས་མནར་
བཞིན་ཡོད། གཏེར་རྡོ་བཞུ་སྦྱངས་བཟོ་གྲྭ་ནས་ལྡང་ཡོང་བའི་རླུང་ཕྱོགས་
ཀྱི་སག་ཨེལ་གྷ་(sak elga) གཙང་ཆུའི་ཉེ་རྒྱུད་ལུང་གཤོང་ནས་གྲོང་ཁྱེར་
གྱི་ལྷོ་ངོས་རི་ཀླུང་བར་གྱི་རྩྭ་དང་རྩི་ཤིང་གི་རིགས་རྣམས་ཕལ་ཆེར་རྩ་ཡལ་
དུ་བཏང་ཟིན་པ་རེད། དེང་སང་དེ་གར་བཟོ་གྲྭ་ལེགས་བཅོས་བྱས་ཏེ་འབག
བཙོག་གི་རིགས་གློད་གཏོང་བྱ་རྒྱུ་ཉུང་དུ་གཏོང་རྒྱུ་དང་མུ་ཟིའི་འབར་རླངས་
འགོག་སྲུང་གི་འཆར་གཞི་འགའ་ཞིག་ཡོད་འདུག ཕྱི་ལོ་ ༢༠༠༨ ལོར་
ཝིན་སེཅུ་(Vincent) དང་ཁོང་གི་ལས་རོགས་ཚོས་གནང་པའི་ཉམས་ཞིབ་
ནང༌། ཟངས་གཏེར་བཞུ་སྦྱངས་ཡོ་བྱད་ལས་བྱུང་བའི་ཏི་ཚ་སྐྱེས་ལྟ་བུའི་
དུག་ཤས་ཅན་གྱི་གཏེར་རྫས་འབོར་ཆེན་གྱིས་གཤེར་གནས་སྲོག་ཆགས་
ཀྱི་གྲངས་འབོར་དང་སྲོག་ཆགས་བྱེ་བྲག་པའི་རིགས་རྒྱུན་སྐྱེ་སྤེལ་རྒྱུ་གཉིས
ཀར་ཤུགས་རྐྱེན་ཚབས་ཆེན་ཐེབས་བཞིན་ཡོད་པ་ཤེས་རྟོགས་བྱུང་འདུག
དེ་བཞིན་ཁོང་ཚོའི་ཞིབ་འཇུག་གིས་གཏེར་ཁ་བསྔོག་འདོན་བྱ་བ་དང་འབྲེལ་
ནས་བྱུང་བའི་བཙོག་སླད་གཏེར་རྫས་ཀྱིས་ཆུ་ཀླུང་གི་ཉ་སེར་པོ་ཞིག་གི་གྲང་
འབོར་དང་རིགས་རྒྱུན་འཕེལ་རིམ་འགྱུར་འགྲོས་གཉིས་ཀར་ཤུགས་རྐྱེན་
ཐེབས་ཀྱི་ཡོད་པ་བཤད་ཡོད། ས་ཁུལ་འདི་དག་ཏུ་ཏི་ཚ་སྐྱེས་ཀྱི་འབག་བཙོག་
གི་གནོད་སྐྱོན་ཕོག་བཞིན་པ་མ་ཟད། གཤའ་དཀར་དང་ཏི་ཚའི་དུག་ཤས་ཀྱིས་
ཀྱང་གནོད་སྐྱོན་ཚབས་ཆེན་ཕོག་བཞིནཡོད། ཡང་ཉམས་ཞིབ་གཞན་ཞིག་གི
ནང༌། རྒྱལ་མོ་རྔུལ་ཆུའི་ཆུ་ལག་ཅིག་གི་ནང་ཏི་ཚའི་དུག་རྫས་ཤིན་ཏུ་འབོར་
ཆེན་ཞིག་ཕུང་གསོག་བྱས་ཡོད་པ་གསལ་སྟོན་བྱས་འདུག་ཅིང༌། འབྲི་ཆུའི་
ཆུ་ལག་ཅིག་གི་ནང་དུའང་དེ་དང་འབོར་ཚད་མཚུངས་པའི་གཤའ་དཀར་དུག་
རྫས་ཡོད་པ་བཤད་འདུག གང་ལྟར་རྫས་ངན་འདི་རིགས་ཀྱི་འབྱུང་ཁུངས་
གང་ལ་ཐུག་མིན་གསལ་རྟོགས་མེད་ཀྱང༌། གཏེར་ཁ་བསྔོག་འདོན་གྱི་བྱ་བ་
དང་འབྲེལ་བ་ངེས་ཅན་ཞིག་ཡོད་སྲིད།
གཏེར་ཁ་བསྔོག་འདོན་འཆར་འགོད་པ་རྣམས་ཀྱིས་གཏེར་རྡོའི་སྒྲིབ་
བྱེད་ས་རྡོ་དང་གད་སྙིགས་སོགས་གཙང་སེལ་གྱི་སྐབས། གཏེར་འདོན་གྱི་
བྱ་བ་དང་བཞུ་སྦྱངས་ཀྱི་བརྒྱུད་རིམ་ཁྲོད་ནས་བྱུང་བའི་ཞར་བྱུང་བེད་མེད་ས
རྡོ་སོགས་ཀྱིས་ཉེ་འཁོར་གྱི་ཁོར་ཡུག་ལ་གནོད་སྐྱོན་ཕོག་རྒྱུའི་ཐད་དོ་སྣང་དེ་
ཙམ་བྱས་མེད། ཁོར་ཡུག་གི་ལྟ་སྟངས་གཅིག་པུའི་ཐོག་ནས་བཤད་པ་ཡིན་
ནའང༌། ས་ཆུ་རླུང་གསུམ་འབག་བཙོག་ཉམས་སྐྱོན་དུ་གཏོང་བའི་ལས་དོན་
འདི་དག་གི་འབྲས་བུར། བསྐྱར་བཅོས་དང་ཉམས་གསོ་ཐུབ་ཐབས་མེད་པའི་
ཡུལ་ལྗོངས་ཉམས་ཆག་གི་གནས་སྟངས་འདི་དག་བྱུང་ཞིང་། འདི་ནི་བློ་
ཡུལ་ལས་འདས་པའི་གནས་སྟངས་ཤིག་ཡིན། ཨ་མདོའི་མཚོ་བྱང་སེམས་
ཉིད་(མན་ཡོན་)ས་ཁུལ་གྱི་ཟངས་ཀྱི་གཏེར་ཁ་ལྟ་བུའི་བོད་མཐོ་སྒང་ཐོག་གི་
གཏེར་ཁ་ཡོད་སའི་ས་གནས་ཁག་ཏུ་ཕྱི་ལོ་ ༡༩༥༠ ནས་བཟུང་གཏེར་རྫས་
བསྔོག་འདོན་བྱས་ཡོད་པ་དང་། རྒྱ་ནག་གིས་ཐོན་ཁུངས་བསྔོག་འདོན་གྱི་
ལས་གཞིའི་ནང་ཟངས་གཏེར་དང་ལྕགས་གཏེར་བསྔོག་འདོན་གྱི་ལས་གཞི་
འདི་དག་གཞི་རྒྱ་ཆེ་ཤོས་དང་གལ་ཆེ་ཤོས་ཀྱི་གྲས་ཡིན། འདི་གཉིས་ལས་
གཞན་ད་དུང་ཧ་ཅང་ཛ་དྲག་ཆེན་པོས་བསྔོག་འདོན་བྱེད་པའི་གཏེར་ཁ་གཅིག
ནི་ནོར་བུ་སའི་ཀོ་ལྕགས་གཏེར་རྡོའི་གཏེར་ཁ་དེ་ཡིན། གང་ལྟར་རྒྱ་ནག་
གི་ཀོ་ལྕགས་གཏེར་རྡོའི་ཁྱོན་ཡོངས་ཀྱི་དགོས་མཁོའི་བརྒྱ་ཆ་ ༨༠ བོད་ཀྱི
ས་ཐོག་ནས་འདོན་གྱི་ཡོད། བོད་མཐོ་སྒང་ཐོག་གོ་ལ་ཁྱོན་ཡོངས་ཀྱི་བརྒྱ
ཆ་ ༨༠ ཟིན་པའི་འབོར་ཚད་ཆེ་ཤོས་ཀྱི་ལི་ཐི་ཡམ་གཏེར་རྫས་དང་། ཟངས་
གཏེར་ཀྱང་ཕྱུག་ཤོས་ཀྱི་གྲས་ཡིན་པ་དངོས་འབྲེལ་ཡིན།
ཕྱི་ལོ་ ༢༠༠༨ ལོའི་རྒྱ་ནག་གི་རྫས་སྦྱོར་གསར་གནས་ཞེས་པའི་
བརྙན་དེབ་ནང་བཤད་པ་ལྟར་ན། ཚ་འདམ་གཤོང་སའི་ལས་གཞིའི་ཐོག
མ་འཛུགས་ཧ་ཅང་ཆེན་པོ་བྱས་འདུག་ཅིང༌། དེ་དག་ལས་ཕལ་ཆེ་བ་རང་བྱུང་
རླངས་རྫས་དང་གཏེར་ཁ་བསྔོག་འདོན་ལ་དམིགས་ཡོད། གང་ལྟར་ཡང་བློ་ཕམ་
བྱེད་དགོས་པའི་གནས་སྟངས་ཤིག་ནི། གཉོད་ཆུང་གི་ཁོར་ཡུག་ལ་གཏོར་སྐྱོན་
མི་འགྲོ་བའི་ཐོག་ནས་ལས་གཞི་ཇི་ལྟར་ལག་བསྟར་བྱེད་མིན་དང་། འབྲེལ་ཡོད་
གཏེར་འདོན་ལས་མི་དང་ཁུལ་དེར་གནས་སྡོད་ཡུལ་མི་ཚོའི་བདེ་འཇགས་དང་
འཕྲོད་བསྟེན་ཐད། འགན་ལེན་དང་ལམ་སྟོན་ཇི་ལྟར་བྱེད་མིན་གྱི་ཁག་ཐེག་རུང་
བའི་འགྲེལ་བརྗོད་ཁ་གསལ་དེ་འདྲ་ཅི་ཡང་མེད་པ་དེ་རེད། དཔེར་ན། རྒྱ་ནག་གི་
རྫས་སྦྱོར་གསར་དེབ་དེའི་ནང་བཀོད་པར། མཚོ་སྔོན་ཞིང་ཆེན་གྱི་གོར་མོ་ས་
ཁུལ་དུ་ཉེ་ལམ་འགོ་འཛུགས་བྱས་པའི་སེ་བི་རླངས་རྫས་གཏེར་ཁ་(sebei gas
field) ཚ་འདམ་གཤོངས་སའི་ཤར་ཕྱོགས་སུ་ཡོད་པ་དེ་ནས་ལོ་རེར་རང་བྱུང་
རླངས་རྫས་མི་ཊར་ཤོ་གཟུགས་མ་ཐེར་འབུམ་ ༡༠ བསྔོག་འདོན་བྱེད་འཆར་་
ཡོད་འདུག
འདི་ནི་རྒྱ་ནག་གི་རླངས་རྫས་ཀྱི་གཏེར་ཁ་ཆེན་པོ་བཞིའི་གྲས་ཀྱི་
གཅིག་ཡིན་ལ། རྟོག་ཞིབ་ཀྱིས་ཤེས་རྟོགས་བྱུང་བ་ལྟར་ན། ས་ཁུལ་དེར་རླངས
རྫས་ཀྱི་གཏེར་མཛོད་ཀྱི་འབོར་ཚད་མི་ཊར་ཤོ་གཟུགས་མ་ཐེར་འབུམ་༣༠༠
ཡིན། ང་ཚོར་གནས་ཚུལ་ཐོབ་གསལ་ལྟར་ན། ལས་གཞི་འདིས་ས་ཁུལ་དེར་
རིང་པོར་མ་ཐོགས་པར་ཐོན་སྐྱེད་ཀྱི་ཁྲོན་པ་ ༩༥༡ འབྲུ་རྒྱུ་ཡིན་པ་དང༌། སྤྱི་ལེ་
༡༥༠༠ ལྷག་གི་རིང་ཚད་ཅན་གྱི་རླངས་རྫས་འདྲེན་པའི་སྦུབས་མདོང་འཛུགས་
སྐྲུན་བྱེད་གཏན་འཁེལ་ཡོད། འདི་ཡང་བོད་མི་གྲོང་གསེབ་པ་རྣམས་ལ་མཚོན་
ན། ཟངས་གཏེར་བཞུ་སྦྱངས་བཟོ་གྲྭ་ལས་གཞན་པའི་ཉེན་བརྡ་ཞིག་ཡིན་པ་
གསལ་པོ་རེད། ཉེ་ཁུལ་གྲོང་གསེབ་པ་རྣམས་ཀྱིས་འཐུང་ཆུ་འབག་བཙོག་ཤོར་
བའི་དཀའ་ངལ་ལ་གདོང་ལེན་བྱེད་དགོས་པ་ལས་གཞན། ད་དུང་ས་ཁུལ་དེར་
རླངས་རྫས་ཀྱི་ཁྲོན་པ་ཧ་ཅང་མང་པོ་བྲུས་པའི་རྗེས་འབྲས་ངན་པ་ཁག་དང་།
དྲོད་ཁང་རླངས་རྫས་གློད་གཏོང་གི་རྗེས་འབྲས་ཁག་ནི། ཁོང་ཚོས་གདོང་ལེན་
བྱེད་དགོས་པའི་དཀའ་ངལ་གྱི་རིམ་པ་གཉིས་པ་དེ་ཆགས་རྒྱུ་རེད། ཁྲོན་པ་
འབྲུ་རྒྱུའི་ཆེད་ཆེས་ཐོན་གསར་གྱི་འཕྲུལ་ཆས། ཆུ་ཤུགས་ཀྱིས་རྡོ་གས་གཏོར་
གཏོང་ཐབས་(hydraulic fracturing) བེད་སྤྱོད་གཏོང་བཞིན་ཡོད། ཕྱི་
ལོ་ ༢༠༠༤ ལོ་ནས་ཨ་རིའི་ཁོར་ཡུག་སྲུང་སྐྱོབ་ལས་དོན་ལྷན་ཁང་ནས་འཕྲུལ་
ཆས་འདི་བེད་སྤྱོད་བྱས་པར་ཁོར་ཡུག་ལ་དོ་ཕོག་མི་འགྲོ་བའི་ངོས་འཛིན་བྱས་
ཡོད། འོན་ཀྱང་འཕྲུལ་འཁོར་འདི་རིགས་བེད་སྤྱོད་བྱས་པ་ལ་བརྟེན་ནས།
ཨ་རིའི་ནང་འབན་རྗེན་(benzene)གཙོ་བོར་བྱས་པའི་རྫས་རིགས་ཀྱིས་
འཐུང་ཆུར་བཙོག་སྐྱོན་བཏང་བའི་དོན་རྐྱེན་ཧ་ཅང་མང་པོ་བྱུང་ཡོད་པའི་སྙན་
ཐོ་བཏོན་ཡོད། ས་དོང་འབྲུ་བའི་སྐབས་ཐོན་པའི་རྫས་སླད་བཙོག་ཆུ་རྣམས་
རྗེས་སུ་གཙང་སེལ་ཆེད་ཁེབ་གཅོད་མེད་པའི་ས་དོང་ནང་ཉར་ཚགས་བྱེད་
ཀྱིན་ཡོད། གལ་ཏེ་གཙང་སེལ་བྱ་རྒྱུ་ཕྱིར་འགྱངས་བྱུང་བའམ་ཡང་ན་སྟངས་
འཛིན་སྤུས་དག་པོ་མ་བྱུང་པ་ཡིན་ན། ཆུ་དེ་དག་ནང་ཡོད་པའི་གསང་བའི
དུག་རྫས་(secret-toxic)ཀྱི་རིགས་རྣམས་ས་འོག་གི་ཆུ་རིམ་ནང་འཛུལ་
ཞུགས་ཀྱི་ཉེན་ཁ་ཡོང་སྲིད་པ་ཡིན།
སྐུ་ཞབས་ཐིའོ་ཀོལ་བྷོན་(Theo Colborn} གྱིས་བྲིས་པའི་
བདེན་དཔང་ཚིག་ཐོའི་ནང་། ཁྲོན་པ་འབྲུ་བའི་སྐབས་ས་རྡོ་གཅོག་པའི་དོན་དུ་
བེད་སྤྱོད་བྱེད་པའི་ཆུ་ལ་འཇམ་སྣུམ་ཞིག་བསྲེ་སྦྱོར་བྱས་ཏེ་བེད་སྤྱོད་བྱེད་
བཞིན་པ་གསལ་སྟོན་བྱས་ཡོད། ཡིག་ཆ་འདི་ལ་ཚན་རིག་པ་དང་གཞུང་
འབྲེལ་གྱི་ཚན་པ་མང་པོས་ཆ་འཛིན་དང་གོ་བསྟུན་བྱེད་ཀྱི་ཡོད། ད་ལྟའི་རྡོ་
སོལ་བེད་སྤྱོད་ཀྱིས་བཏོན་པའི་ནུས་ཤུགས་དང་བསྡུར་ན། རླངས་རྫས་ནི་
དོན་དངོས་འབུད་རྫས་གཙང་མ་ཞིག་ཡིན་སྟབས། དེས་བོད་མཐོ་སྒང་གི་དྲོད་
ཁང་རླངས་རྫས་གློད་གཏོང་གི་ཁྱོན་འབོར་ཉུང་དུ་གཏོང་ཐུབ་ངེས་ཡིན། འོན་
ཀྱང་གཏེར་ཁ་བསྔོག་འདོན་ཟིན་པའི་རྗེས་སུ།ས་འོག་ཆུ་རིམས་བསྐྱར་གསོག་
གི་དོན་དུ་འགྲོ་སོང་སྒོར་ཐེར་འབུམ་མང་པོ་གཏོང་མི་དགོས་པ་ཞིག་ཡོང་རྒྱུར།
སྔོན་ཚུད་ནས་ལས་དོན་གྱི་སྒྲོམ་གཞི་ཡོངས་རྫོགས་ལ་སྟངས་འཛིན་དང་སྣེ
ཁྲིད་ཡག་པོ་ཞིག་བྱེད་དགོས། དེས་ན་གཏེར་ཁ་བསྔོག་འདོན་སྐབས་འབག་
བཙོག་ཤོར་བའི་ཆུ་ཉར་ཚགས་ཀྱི་ཆེད། དྭང་ལྕགས་ལས་གྲུབ་པའི་ཆུ་མཛོད་
བེད་སྤྱོད་དང་། གཏེར་ཁ་བསྔོག་འདོན་སྐབས་འཐོབ་ངེས་ཀྱི་འཕྲུལ་རིགས་
ལེགས་ཤོས་བེད་སྤྱོད་རྒྱུ། ཁོར་ཡུག་དང་འཚམ་ཞིང་ནུས་ཤུགས་སྲིད་སྤྱོད་
ཐུབ་པའི་འཕྲུལ་རིགས་ཁག་བེད་སྤྱོད་བྱེད་གལ་ཆེ་བ་བཅས་སོ།།

རྒྱབ་གཉེར་ལམ་སྟོན།

གནམ་གཤིས་འགྱུར་ལྡོག་གི་རྐྱེན་རྩ་དེ་མིའི་བྱ་སྤྱོད་ཡིན་པར་
བཤད་ཡོད། གལ་ཏེ་མིའི་བྱ་སྤྱོད་དེ་གནམ་གཤིས་འགྱུར་ལྡོག་གི་ཁག་
ལེན་དཀྲི་ཡུལ་དུ་གྱུར་ཚེ། མིའི་འབད་བརྩོན་གྱིས་གནམ་གཤིས་སྙོམ་གནས་
བསྐྱར་གསོ་ཡང་བྱེད་ཐུབ་རྒྱུ་ཡིན། དམིགས་བསལ་གྱི་ས་བབ་ཆགས་སྟངས་
དང་ས་ཁད་ཧ་ཅང་མཐོ་བའི་ཆ་ནས། བོད་མཐོ་སྒང་ནི་འཛམ་གླིང་གི་ཡུལ་གྲུ་
གཞན་ཕལ་ཆེ་བ་ལས་བོད་ཀྱི་སྐྱེ་ཁམས་མ་ལག་དང་གནམ་གཤིས་ཀྱི་རྒྱུན་
འགྲོས་ལ་འགྱུར་ལྡོག་ཧ་ཅང་མྱུར་པོ་ཞིག་འགྲོ་བཞིན་ཡོད།ཉེ་བའི་ལོ་ངོ་འགའི་
རིང༌། གཙང་ཆེན་གཅིག་གི་བཞུར་རྒྱུད་དུ་ཆགས་པའི་ཡུལ་གྲུ་རྣམས་ཀྱི་བར་
ཆིངས་ཡིག་དང་འབྲེལ་ལམ་སོགས་མ་བྱུང་བའི་དབང་གིས། གཙང་ཆེན་དེ་
ཚོའི་ཉེ་རྒྱད་དུ་ཆགས་པའི་ཡུལ་མིའི་གཞིས་གྲོང་མང་པོ་དུས་ནས་དུས་སུ་གློ་
བུར་གྱི་ཆུ་ལོག་དྲག་པོས་རྩ་གཏོར་སོང་བའང་བྱུང་ཡོད།
དང་པོ། རྒྱུ་མཚན་དེ་དག་ལ་བརྟེན་ནས་གནོད་སྐྱོན་ཕོག་བཞིན་པའི་རྒྱལ་
ཁབ་རྣམས་ཀྱིས། ཕན་ཚུན་དབར་གཙང་ཆུའི་གནད་དོན་ལྟ་བུའི་རྒྱལ་
མཚམས་ལས་བརྒལ་བའི་དོན་འདི་དག་ཐད། གནས་ཚུལ་གོ་རྟོགས་སྤེལ་
རེས་བྱ་རྒྱུ་ནི་ཤིན་ཏུ་ནས་གལ་ཆེར་གྱུར་ཡོད། རྫ་ཆུ་ལྟ་བུའི་གཙང་ཆེན་ཁག་
ལ་མཉམ་སྤྱོད་བྱེད་མཁན་རྒྱལ་ཁབ་རྣམས་ཀྱིས་གཙང་ཆུའི་གནད་དོན་ཐོག་
ཕན་ཚུན་ཆིངས་ཡིག་འཇོག་དགོས་ཤིང༌། གཤེར་ལྡན་ས་ཁུལ་དང་ཆུའི་ཐོན་
ཁུངས་སུ་གྱུར་པའི་སྐྱེ་ཁམས་མ་ལག་སྲུང་སྐྱོབ་ཀྱི་ལས་དོན་ཁག་སྒོ་ཀུན་ནས་
གོང་སྤེལ་གཏོང་དགོས། ལས་དོན་འདི་རིགས་ནང་རྒྱ་ནག་ཀྱང་མཉམ་ཞུགས་
ཡོང་བར་གནོན་ཤུགས་སྤྲོད་དགོས་པ་ཡིན།
གཉིས་པ། ད་དུང་བོད་མཐོ་སྒང་དེ་གཏེར་ཁ་སོགས་ཐོན་ཁུངས་བཤུ་
གཞོག་བྱ་སའི་གནས་སྟངས་ལས་གྲོལ་ཏེ། རྒྱལ་སྤྱིའི་ལྟ་སྲུང་བྱ་ཡུལ་གྱི་
བསྟི་གནས་ཤིག་ཏུ་བསྒྱུར་ཐུབ་པ་བྱུང་ཚེ། བོད་མི་ཙམ་མ་ཟད་འཛམ་གླིང་
གི་སྤྱི་ཚོགས་སྤྱི་ལ་ཁེ་ཕན་ཡོང་ངེས་ཡིན། འཛམ་གླིང་ལྷོ་རྩེ་(antarctica)
དེ་རྒྱལ་སྤྱིའི་ལྟ་སྲུང་ས་ཁུལ་དུ་ངོས་འཛིན་བྱས་པར་བརྟེན། དེང་སང་ཉམས
ཞིབ་པ་ཁག་གིས་ལྷོ་སྣེའི་སྐེ་ཁམས་མ་ལག་དང་གནམ་གཤིས་ཀྱི་འགྱུར་ལྡོག
སྐོར་རྟོག་ཞིབ་ལས་དོན་སྤེལ་བ་དང་ཉམས་ཞིབ་གྲུབ་དོན་གྱི་སྙན་ཐོ་འདོན
པ་སོགས་བྱེད་ཐུབ་ཀྱི་ཡོད། ང་ཚོས་བོད་ནང་དུ་ཡང་འདི་ལྟར་བྱེད་ཐུབ་ཚེ།
ཞིབ་འཇུག་གི་གནད་དོན་རྣམས་རྒྱལ་སྤྱིའི་མི་དམངས་ལ་དངོས་ཡོད་གནས་
སྟངས་ཇི་ཡིན་གྱི་གོ་རྟོགས་སྤེལ་ཐུབ་རྒྱུ་མ་ཟད།གོ་ལའི་ཚ་དྲོད་འཕེལ་ཤུགས་
ལའང་སྟངས་འཛིན་བྱེད་པའི་ནུས་པ་ཐོན་ཐུབ། འབྲི་ཆུ་དང་རྨ་ཆུ་གཉིས་བོད་
ནས་རྒྱ་ནག་ཏུ་བཞུར་གྱི་ཡོད་པའི་ཆ་ནས། གཙང་ཆེན་འདི་གཉིས་ཀྱི་ཆུ་
མགོའི་ས་ཁུལ་དུ་ཉམས་ཞིབ་གཏིང་ཟབ་བྱས་ཡོད། ང་ཚོས་གནམ་གཤིས
འགྱུར་ལྡོག་གིས་གནོད་སྐྱོན་ཕོག་སླ་བའི་གཉོད་ཆུང་རང་བཞིན་གྱི་བོད་ཀྱི་ས་
ཁུལ་གཞན་དག་ཀྱང་གལ་ཆེའི་ཉམས་ཞིབ་བྱ་ཡུལ་དུ་གལ་ཆེ་གལ་ཆུང་གི་
གདམ་ཀ་བྱེད་དགོས། འདི་ལྟར་ཉམས་ཞིབ་བྱ་ཐུབ་པ་ཡིན་ན། གནམ་གཤིས་
འགྱུར་ལྡོག་གི་གནོད་སྐྱོན་ཕོག་ཡུལ་དུ་གྱུར་པའི་མི་རྣམས་ལ་རང་བྱུང་གི་
གནོད་འཚེ་མ་བྱུང་བའི་སྔོན་ནས་གདོང་ལེན་གྱི་གྲ་སྒྲིག་བྱེད་ཐུབ་པའི་ཁེ་ཕན་
ཡོད།
གསུམ་པ། རྒྱ་ནག་གཞུང་ནས་ཕྱི་ལོ་ ༢༠༡༠ ནང་ཚུད་བོད་རིགས
ཞིང་འབྲོག་མང་ཚོགས་བརྒྱ་ཆ་༨༠ ཙམ་ཞིག་གཏན་སྡོད་གཞིས་གྲོང་དུ་
གནས་སྤོ་བྱ་རྒྱུའི་འཆར་གཞི་ཡོད་པ་གསལ་བསྒྲགས་བྱས་ཡོད། ཡངས་ཤིང་
རྒྱ་ཆེ་བའི་རྩྭ་ཐང་གི་སྟེང་འབྲོག་པ་དང་འབྲོག་པའི་གནག་ཕྱུགས་རྣམས་མེད་
པར་གྱུར་ཚེ། དེས་བོད་མཐོ་སྒང་རྩྭ་ཐང་སྟེང་གི་གདོད་མའི་རྩྭ་དང་རྩི་ཤིང་གི་
རིགས་རྒྱུད་རྣམས་རྩ་བརླགས་སུ་འགྲོ་བའི་རྒྱུ་རྐྱེན་བྱེད་པ་ཙམ་མིན་པར། ད་
དུང་ཕྱི་རོལ་ནས་གློ་བུར་དུ་ལྷག་པའི་རྩྭ་དང་རྩི་ཤིང་གི་རིགས་རྒྱུད་(Exotic
Species)དུ་གྲགས་པ་རྣམས་ཀྱི་བཙན་འཛུལ་གྱི་དཀའ་ངལ་དང་ཉེན་ཚབས
ཧ་ཅང་ཆེན་པོ་ཞིག་ཀྱང་ཡོང་ངེས་ཡིན། སྐུ་ཞབས་འཇུ་ལི་ཡ་དང་ཁོང་གི་
ལས་རོགས་ཚོས་བོད་ནང་ཚན་རིག་དང་མཐུན་པའི་ཉམས་ཞིབ་བྱས་པ་ལྟར་
ན། ཚ་དྲོད་འཕེལ་བས་རྩྭ་ཟ་མཁན་མེད་པར་འགོག་སྡོམ་བྱས་པའི་གནས་
སྟངས་དེས། རྩི་ཤིང་གི་རིགས་རྒྱུད་རྣམས་རྩ་བརླགས་སུ་འགྲོ་བའི་མྱུར་ཚད་
དེ་ཆེས་མགྱོགས་སུ་གཏོང་བའི་རྒྱུ་རྐྱེན་ཚབས་ཆེ་བ་བྱེད་རྒྱུ་ཡིན་པའི་སྐོར་
བཤད་ཡོད། རྒྱུ་མཚན་དེ་དག་ལ་བརྟེན་ནས་རྩྭ་དང་རྩི་ཤིང་གི་རིགས་རྒྱུད་
རྣམས་རྩ་བརླགས་སུ་འགྲོ་བའི་མྱུར་ཚད་དལ་དུ་གཏོང་ཆེད། བོད་མཐོ་སྒང་རྩྭ་
ཐང་དང་འབྲེལ་བའི་པེ་ཅིང་གི་སྲིད་བྱུས་དེར་བསྐྱར་དུ་བསམ་གཞིགས་བྱེད་
དགོས། འབྲོག་པ་ཚོར་མཚོན་ན། རྩྭ་ཐང་ཉམས་རྒུད་དུ་འགྲོ་བ་རྒྱུ་མཚན་དུ་
བྱས་ཏེ། རྩྭ་ཐང་ནས་ཕྱིར་འབུད་གཏོང་རྒྱུ་ལས་ལྡོག་ཏེ་རྩྭ་ཐང་སྟེང་མུ་མཐུད་
གནས་རྒྱུ་དེ་རྩྭ་ཐང་ཉམས་རྒུད་ལས་བསྐྱར་གསོ་བྱེད་པའི་གནས་སྟངས་དང་
ཁ་བྲལ་ཐབས་མེད་པ་ཞིག་ཡིན།
བཞི་པ། ལོ་རེའི་ནང་མི་ཁ་ཤས་ཤིག་གིས་འཁྱགས་རོམ་ས་ཁུལ་དུ་ཐེངས་
གཅིག་གཉིས་ཤིག་ཡོང་སྟེ་བརྟག་དཔྱད་དང་ཞིབ་འཇུག་བྱ་ཁུལ་བྱེད་པ་དེས།
འཁྱགས་རོམ་ཉམས་རྒུད་ཀྱི་འགྱུར་ལྡོག་ལ་སྟངས་འཛིན་དང་བསྐྱར་བཅོས་
འོས་འཚམ་ཞིག་བྱེད་མི་ཐུབ། དེར་བརྟེན་འབྲེལ་ཡོད་ཚོགས་འདུ་ཁག་དང་
བགྲོ་གླེང་མང་པོའི་ནང་བསམ་འཆར་བྱུང་བ་ལྟར། ས་གནས་ས་ཐོག་གི་ཡུལ་
མི་ཚོར་ཁོར་ཡུག་སྐོར་གྱི་ཤེས་ཡོན་དང་སྦྱོང་བརྡར་སྤྲོད་དགོས་ཤིང་། གནམ་
གཤིས་འགྱུར་ལྡོག་གི་གནས་བབས་འོག་ཧ་ཅང་གཉོད་ཆུང་བའི་ས་ཁུལ་ཁག་
ཏུ་ཡུལ་མི་ཚོས་གནས་སྟངས་ལ་ཞིབ་འཇུག་དང་སྟངས་འཛིན་བྱེད་པའི་གོ་
སྐབས་དང་ལས་དོན་གཉེར་དུ་འཇུག་དགོས་པ་ཡིན། དེའི་རྒྱུ་མཚན་ནི། ས་
གནས་ས་ཐོག་གི་ཡུལ་མི་རྣམས་ཉིན་རེ་ཉིན་རེའི་འགྱུར་ལྡོག་དང་དོན་རྐྱེན་
ཁག་དངོས་སུ་མྱོང་མཁན་དང་མཐོང་མཁན་གྱི་མི་སྣ་གཅིག་པུ་དེ་ཆགས་ཡོད་
པ་ཡིན། ཡུལ་མི་འདི་དག་དངོས་སུ་ལས་དོན་ནང་ཞུགས་ཐུབ་པའི་གནས་
སྐབས་སུ་ཁོང་ཚོར་ཉེར་མཁོའི་སྦྱོང་བརྡར་དང་མཐུན་རྐྱེན་ཁག་མཁོ་སྤྲོད་
བྱེད་དགོས་ཤིང་། དུས་ནས་དུས་སུ་གོ་རྟོགས་གོང་སྤེལ་དང་དགོས་མཁོའི་
རིགས་རྣམས་ཆད་མེད་ཁ་སྐོང་བྱེད་དགོས། གནས་སྟངས་འདིས་འབྲེལ་ཡོད་
ས་ཁུལ་གྱི་འགྱུར་ལྡོག་རྣམས་གནད་ལ་འཁེལ་ཞིང་རྒྱུན་ཆད་མེད་པར་ཤེས
རྟོགས་ཐུབ་རྒྱུ་ཙམ་མིན་པར། ཡུལ་མི་རྣམས་ལ་ལས་ཀའི་གོ་སྐབས་དང་
ཐབས་བྱུས་ལག་རྩལ་གྱི་སྒོ་ནས་ནུས་པ་གོང་སྤེལ་ཡང་ཡོང་ཐུབ།
ལྔ་པ། གནམ་གཤིས་འགྱུར་ལྡོག་གི་གནས་སྟངས་འདིས་སྤྱིར་གནམ་
གཤིས་དང་ནམ་དུས་ཚ་གྲང་གཉིས་ཀ་སྔོན་དཔག་མི་ཐུབ་པར་ངེས་གཏན་
མེད་པའི་གནས་སྟངས་ཤིག་ལ་འགྱུར་ཚབས་ཇེ་ཆེར་གཏོང་བཞིན་ཡོད། དེར་
བརྟེན་སྤྱི་ཚོགས་ཀྱི་དཀའ་སེལ་ཞབས་ཞུའི་རིགས་དང་གོད་ཆག་ཉེན་སྐྱོབ་ཀྱི་
ལས་དོན་ཁག ཚབས་ཆེན་རྐྱེན་ཆགས་ཀྱི་གནོད་སྐྱོན་བཟློག་ཕྱིར་ཉེན་ཚབས
ཡོད་སའི་ཡུལ་ལུང་དང་ཐག་ཉེ་སར་བཀོད་སྒྲིག་བྱེད་དགོས། ལྷོ་ཁ་ས་ཁུལ་དུ་
མྱུར་སྐྱོབ་ཀྱི་རོགས་སྐྱོར་དུས་ཐོག་མ་བྱུང་བའི་དབང་གིས་ཚབས་ཆེན་གྱི
གྱོང་གུན་ཕོག་པའི་དོན་རྐྱེན་བྱུང་བ་ཧ་ཅང་གསལ་པོ་ཡིན།
བོད་ནང་གི་སྲོག་ཆགས་དང་རྩི་ཤིང་གི་རིགས་སྟོང་ཕྲག་མང་པོ་དང༌། མི་
འབོར་ས་ཡ་མང་པོའི་འཚོ་གནས། དེ་བཞིན་འབྲེལ་ཡོད་ཁྱིམ་མཚེས་
རྒྱལ་ཁབ་ཁག་གི་འཚོ་བའི་གནས་བབས་སོགས་བོད་ཀྱི་ཆུའི་ཐོན་ཁུངས
ལ་བརྟེན་ཡོད་ཅིང་། བོད་ཀྱི་ཆུ་མགོ་ཁག་ཏུ་གནམ་གཤིས་འགྱུར་ལྡོག་
གི་ཤུགས་རྐྱེན་ངན་པ་དེས། གཙང་ཆེན་ཁག་གི་བཞུར་རྒྱུད་དུ་འཚོ་སྡོད་
ཀྱིས་གཙང་ཆུ་དེ་དག་ལ་བརྟེན་མཁན་མི་འབོར་ས་ཡ་མང་པོར་དོན་དམ་གྱི་
སེམས་འཚབ་ཆེན་པོ་ཞིག་སློང་བཞིན་ཡོད།
དེར་མ་ཟད། གནམ་གཤིས་འགྱུར་ལྡོག་གིས་འདྲེན་སྲིད་པའི་ཚབས་ཆེའི་རང་
བྱུང་གོད་ཆག་སྐོར་གྱི་གོ་རྟོགས་སྤེལ་ཕྱིར་གཟབ་སྦྱོང་གི་རིགས་དགོས་ཤིང་
ཉེན་འགོག་གི་གྲ་སྒྲིག་མང་ཙམ་བྱེད་དགོས། དེ་ལྟར་བྱུང་ཚེ་ཉེན་ཁའི་རིགས་
ཚབས་ཆུང་དུ་གཏོང་ཐུབ་རྒྱུ་དང༌། ཚབས་ཆེའི་དོན་རྐྱེན་ལ་མིའི་གདོང་ལེན
བྱེད་སྟངས་ལ་ཡར་རྒྱས་ཡོང་བར་ཕན་ཐོགས་ཡོང་ངེས།
དྲུག་པ། ད་ལྟའི་དཔལ་འབྱོར་གྱི་ལམ་སྲོལ་ནང་དྲོད་ཁང་རླངས་རྫས་ཉུང་
དུ་གཏོང་ཐབས་ཀྱི་ཁོར་ཡུག་སྲིད་བྱུས་ཤིག་ངེས་པར་དུ་ལག་བསྟར་བྱེད་
དགོས། ད་ལྟའི་རང་དབང་གི་ཁྲོམ་རའི་ནང་དྲོད་ཁང་རླངས་རྫས་གློད་གཏོང་
གི་གནད་དོན་དེ་འབྲེལ་མེད་ཕྱི་རོལ་གྱི་གནད་དོན་ལྟ་བུ་ཞིག་ཏུ་ངོས་འཛིན་
བྱེད་ཀྱི་ཡོད་སྟབས། འབྱུང་ཁམས་འབག་བཙོག་ཏུ་བཏང་བའི་སྐྱོན་ཆ་དེ་ཁྲོམ་
རའི་ནང་དངོས་སུ་ཉོ་ཚོང་གི་ལས་དོན་གཉེར་མཁན་ཏེ། ཤིང་གཅོད་མཁན་
དང་ཤིང་ཆ་ཉོ་མཁན་ཚོར་དངོས་སུ་མྱོང་ཚོར་ཡོང་གི་མེད། དེ་ཡང་ཤིང་སྡོང་
ཞིག་གཅོད་པར་གློད་གཏོང་བྱས་པའི་ནག་རྫས་དེ་དང༌། དེ་འདྲའི་ནག་རྫས་
དེ་དག་སིམ་ཉར་བྱེད་མཁན་གྱི་ཤིང་བཅད་པ་དེས། ཉེ་འཁོར་གྱི་ཁོར་ཡུག་
ཁྲོད་ཀྱི་རླུང་ཁམས་ནང་ནག་རྫས་འཁྱམས་ཏེ་གནམ་གཤིས་ཀྱི་ཚ་དྲོད་འཕར་
བ་དང༌། གཤིན་ས་དང་ཆུའི་ཚད་གཞི་ཉུང་ཟད་དུ་གཏོང་བའི་ངོ་བོར་སྨིན་པ་
ཡིན། དེ་བས་ན། རང་དབང་ཁྲོམ་རའི་ཚོང་འབྲེལ་གྱི་ནང་དངོས་སུ་འབྲེལ་
བ་མེད་པའི་སྐྱེ་བོ་གཞན་རྣམས་ཀྱིས་དྲོད་ཁང་རླངས་རྫས་གློད་གཏོང་བྱས
པའི་གྱོང་གུན་དེ་དག་མྱོང་ཀྱིན་ཡོད། རྒྱ་ནག་ལ་ཆ་མཚོན་ན། ལོ་ངོ་མང་པོའི
རིང་རྒྱལ་ཁབ་ཀྱི་ཐོན་སྐྱེད་རྩ་འབོར་གྱི་འཕེལ་རྒྱས་གོང་འཕེལ་གཏོང་བའི
རང་དབང་ཁྲོམ་རའི་ལམ་ལུགས་དེ་དོན་དམ་གྱི་བེད་སྤྱོད་ཡག་པོ་ཞིག་གཏོང་
དགོས་ན། ཁྲོམ་རའི་ནང་དངོས་སུ་འབྲེལ་བ་མེད་པའི་མི་མང་དཀྱུས་མ་ཚོར།
དྲོད་ཁང་རླངས་རྫས་ཀྱི་མཇུག་འབྲས་མྱོང་བའི་གྱོང་གུན་བཏང་སྟེ་དྲང་བདེན་
མིན་པའི་ཁེ་ཕན་སྒྲུབ་མཁན་གྱི་ཐོན་ཁུངས་བཤུ་གཞོག་དངོས་སུ་བྱེད་མཁན་
འདི་དག་ལ་སྟངས་འཛིན་ནན་མོ་བྱེད་དགོས་ཤིང་། ལམ་ལུགས་ངན་པ་འདི་
མེད་པ་བཟོ་དགོས། རྒྱ་ནག་ནང་ཤིང་ནགས་གཅོད་འབྲེག་དང་རྡོ་སྣུམ་བེད་
སྤྱོད་བྱས་པ་བརྒྱུད་དེ། གློད་གཏོང་བྱས་པའི་ནག་རྫས་ཏུན་རེ་རེའི་ཐོག་ནག
རྫས་བཅའ་ཁྲལ་བསྡུས་པ་ཡིན་ན། དེས་མི་མང་དཀྱུས་མ་ཚོས་མྱོང་དགོས
ཀྱི་གྱོང་གུན་མང་དག་ཅིག་ཤིང་ནགས་གཅོད་འབྲེག་སོགས་ཀྱི་ཚོང་འབྲེལ་
ནང་དངོས་སུ་ཞུགས་མཁན་གྱི་མི་སྣ་ཚོའི་མགོ་ཐོག་ཏུ་འབབ་རྒྱུ་ཡིན་ཅིང་།
བརྒྱུད་རིམ་འདིའི་ནང་ནས་བོད་མཐོ་སྒང་ཐོག་གཞི་རྒྱ་དང་ཛ་དྲག་ཆེ་བའི་
ཁོར་ཡུག་ཉམས་རྒུད་ཀྱི་རྒྱུ་རྐྱེན་དུ་གྱུར་པའི་གྱ་ཚོམ་གྱི་བྱ་སྤྱོད་མང་དག་
ཅིག་དང་། ཐལ་དྲགས་པའི་ཐོན་ཁུངས་བཤུ་གཞོག་གི་ལས་དོན་མང་པོ་ཞིག་
མེད་པ་བཟོ་ཐུབ། བཅའ་ཁྲལ་བསྡུས་པ་ལས་བྱུང་བའི་དངུལ་འབོར་རྣམས
བོད་མཐོ་སྒང་གི་ཁོར་ཡུག་ཉམས་རྒུད་ཀྱི་ཉེན་ཚབས་ཇེ་ཆུང་དུ་གཏོང་རྒྱུ་
དང་། གནམ་གཤིས་ཀྱི་འགྱུར་ལྡོག་དང་བསྟུན་ནས་བསྒྲབ་དགོས་པའི་ལས་
དོན་ཁག་གི་ཆེད་དུ་བཏང་ཆོག་པ་ཡིན། དམིགས་བསལ་རྩྭ་ཐང་ཉམས་གསོ་
དང་ཤིང་ནགས་བསྐྱར་འདེབས་ཀྱི་ལས་དོན་ནང་སྤྱད་ཆོག ས་ཁུལ་ལམ་ཡང་
ན། རྒྱལ་ཡོངས་ཀྱི་ཁྲལ་དང་ཉོ་ཚོང་གི་ལམ་ལུགས་ཞིག་ལ་བརྟེན་ནས་ནུས་
པ་ཐོན་སྲིད། གཏེར་ཁ་འདོན་པ་དང་ཤིང་ནགས་གཅོད་འབྲེག་བྱེད་པ་སོགས
ཀྱིས་ཀར་བོན་གློད་གཏོང་གང་བྱས་པ་དེ་ལ་དངོས་ཟོག་གི་རིན་ཐང་དང་
མཚུངས་པའི་ཁྲལ་འབབ་གཏན་འབེབས་བྱུང་ན། དྲོད་ཁང་རླངས་རྫས་ཇེ་ཉུང་
སོང་བའི་རྐྱེན་གྱིས་དངུལ་གྱི་འགྲོ་གྲོན་ཡང་ཉུང་དུ་འགྲོ་ངེས་ཡིན། གལ་ཏེ་
རྒྱ་ནག་ནང་ཀར་བོན་གློད་གཏོང་གི་མཐོ་ཚད་ཞིག་གཏན་འབེབས་བྱས་ཏེ། དེ་
ལས་མ་བརྒལ་བའི་ནག་རྫས་གློད་གཏོང་བྱས་པ་ཏུན་རེ་རེ་ལ་གོང་ཚད་གཏན་
འབེབས་ལྟར་སྒྲུབ་འཇལ་དགོས་པ་བཟོ་རྒྱུ་དེ་རེད། དེས་ན་ཁེ་གཉེར་བཟོ་ཚོང་
ལས་ཁུངས་ལྟ་བུ་ཞིག་གིས། ཐོན་སྐྱེད་བརྒྱུད་རིམས་ནང་ནག་རྫས་ཇི་ཙམ་
ཉུང་བ་བསྐྲུན་པ་དེ་ཙམ་གྱིས། རང་ཉིད་ལ་དཔལ་འབྱོར་གྱི་ཁེ་ཕན་ཡོང་རྒྱུ་
དང་། ཤིང་སྡོང་གཅོད་འབྲེལ་སོགས་ཇེ་ཉུང་དུ་བཏང་བ་ལས། ཁོར་ཡུག་ལ་
གནོད་ཚབས་ཆེ་བའི་སྤྱོད་ཚུལ་གྱི་མ་མཐའི་ཚད་གཞི་ལས་གཡོལ་ཐུབ་ཙམ་
ཡོང་སྲིད་དོ།།

མཐའ་སྡོམ།

བོད་དང་དེ་འབྲེལ་ཁྱིམ་མཚེས་རྒྱལ་ཁབ་ཁག་གི་སྲོག་ཆགས་དང་
རྩི་ཤིང་གི་རིགས་སྟོང་ཕྲག་མང་པོ་དང་། མི་འབོར་ས་ཡ་མང་པོའི་འཚོ་བའི་
གནས་བབས་སོགས། བོད་ཀྱི་ཆུའི་ཐོན་ཁུངས་དང་བོད་ནས་བྱུང་བའི་ནམ་
དུས་ཀྱི་ཆར་པར་བརྟེན་གྱི་ཡོད། འོན་ཀྱང་དེ་འདྲའི་གལ་གནད་ཆེ་བའི་བོད་
དེ་ཉེན་ཚབས་ཧ་ཅང་ཆེ་བའི་རྩྭ་ས་བྱེ་འགྱུར་དང་། གངས་འཁྱགས་བཞུར་
སྟོངས། གངས་ཆར་འབབ་ཞོད་ཀྱི་རྒྱན་འགྲོས་ལ་འགྱུར་ལྡོག་འགྲོ་བ་སོགས
གནམ་གཤིས་འགྱུར་ལྡོག་གི་དཀའ་ངལ་དང་ཉེན་ཁ་ཧ་ཅང་ཆེན་པོ་ཞིག་གི་
གནས་སུ་ལྷུང་ཡོད། བོད་ཀྱི་ཆུ་མགོའི་ས་གནས་ཐོག་གནམ་གཤིས་འགྱུར་
ལྡོག་གི་ཤུགས་རྐྱེན་ངན་པ་དེས་གཙང་ཆེན་ཁག་གི་བཞུར་རྒྱུད་དུ་འཚོ་སྡོད་
ཀྱིས།གཙང་ཆུ་ལ་བརྟེན་མཁན་མི་འབོར་ས་ཡ་མང་པོར་དངོས་འབྲེལ་སེམས་
འཚབ་ཆེན་པོ་སྐྱེ་གཞིར་གྱུར་ཡོད།
དེང་སང་འཛམ་གླིང་གི་རྒྱལ་ཁབ་མང་པོ་ཞིག་ཀྱོ་ཏོ་(Kyoto)མཐུན་
གྲོས་ཀྱི་གོ་ས་འཛིན་ཐུབ་པའི་ཡིག་ཆ་ཞིག་འཇོག་རྒྱུར་གྲོས་མོལ་བྱེད་བཞིན་
པ་ཡིན། ཀྱོ་ཏོ་མཐུན་གྲོས་ནི་གོ་ལ་སྤྱིའི་དཀའ་ངལ་ཞིག་གོ་ལ་གཅིག་གྱུར་
གྱིས་གདོང་ལེན་བྱེད་པའི་ལས་དོན་དང་པོ་དེ་ཡིན་ལ། ཕྱི་ལོ་༢༠༡༢ ཕྱི་ཟླ་
༡༢ ཚེས་༣༡ ཉིན་དེའི་དུས་ཚིགས་རྫོགས་འགྲོ་རྒྱུ་རེད། ཕྱི་ལོ་༢༠༠༩ ཕྱི་
ཟླ་༡༢ པའི་ཚེས་༧ ནས་༡༨ བར་ཌེན་མཱརྐ་གི་རྒྱལ་ས་ཁོ་པན་ཧེ་གྷན་དུ་
ཚོགས་པའི་མཉམ་འབྲེལ་རྒྱལ་ཚོགས་ཀྱི་སྒྲོམ་གཞིའི་འོག་གི་གནམ་གཤིས་
འགྱུར་ལྡོག་སྐོར་གྱི་ཚོགས་ཆེན་དུ་འཛམ་གླིང་གི་དབུ་ཁྲིད་མང་པོ་ཞིག་
འཛོམས་ཡོད་ཅིང་། ཁོང་ཚོས་ཀྱོ་ཏོ་མཐུན་གྲོས་ད་དུང་མུ་མཐུད་རྩ་འཛིན་བྱ་
རྒྱུའི་དུས་ཚོད་བསྣར་རྒྱུའམ་ཡང་ན། ཁྲིམས་ཀྱི་ནུས་པ་ཅན་གྱི་རྒྱལ་ཚོགས་
ཀྱི་ཆིངས་ཡིག་གསར་པ་ཡང་འཇོག་སྲིད། གང་ལྟར་ཡང་། རང་རེའི་བོད་
དེ་རྒྱལ་ཁབ་ཅིག་གི་ངོ་བོར་ངོས་འཛིན་མེད་པར་སོང་། བོད་མི་རྣམས་ལྷན་
ཚོགས་ཀྱི་བཀའ་བསྡུར་ནང་མཉམ་ཞུགས་བྱ་རྒྱུའི་གོ་སྐབས་མེད། དེར་བརྟེན་
བཟོ་ལས་ཡར་རྒྱས་ཀྱི་མཇུག་འབྲས་ངན་པ། གོ་ལ་ཧྲིར་པོར་གནོད་པའི་
གནད་དོན་ལ་སེམས་འཚབ་ཇི་ཡོད་འགྲེལ་བརྗོད་བྱ་རྒྱུར་ཚོགས་མི་གཞན་ལ་
བརྟེན་དགོས་པ་ཡིན།
བོད་ཀྱི་འབྲོག་པའི་འཚོ་ཐབས་ལ་མཉམ་འབྲེལ་བྱེད་པ་དང༌། རྒྱལ་
ཁབ་དང་ཚོགས་སྡེ་གཞན་གྱིས་དཔལ་འབྱོར་གྱི་མཐུན་རྐྱེན་བསྐྲུན་པ་བརྒྱུད།
གལ་ཏེ་བོད་ཀྱི་རྩྭ་ཐང་ཁག་རྒྱུན་གནས་དང་ཡར་རྒྱས་སུ་སོང་ཚེ། འདི་ཉིད་
གོ་ལ་ཧྲིལ་པོའི་དཀའ་ངལ་སེལ་བའི་ཐབས་ལམ་གྱི་ཆ་ཤས་ཤིག་ཏུ་འགྱུར་
རྒྱུ་ཡིན་ཞིང༌། དེ་ཙམ་མ་ཟད། འབྲོག་པ་རྣམས་འབྲོག་པའི་འཚོ་ཐབས་དོར་
དུ་འཇུག་པའི་བྱ་ཐབས་དེ་ལས་ཆེས་བཟང་བའི་གདམ་ཀ་ཞིག་ཡིན། འགྲོ་བ་
མིའི་འཚོ་ཐབས་རྒྱུན་གནས་ཐུབ་རྒྱུ་ཙམ་མིན་པར། རླུང་ཁམས་ནང་འཁྱམས་
པའི་ནག་རྫས་རྣམས་སླར་ཡང་རྩྭ་ཐང་ཁག་གིས་ཉར་གསོག་བྱེད་ཐུབ་པའི་གོ་
སྐབས་ཤིག་ཀྱང་བསྐྲུན་ངེས་ཡིན། བོད་ནང་གནམ་གཤིས་འགྱུར་ལྡོག་གི་རྗེས་
འབྲས་ངན་པ་ཁག་གིས་སྐྱེ་ཁམས་མ་ལག་བསྐྱར་གསོ་བྱ་ཐབས་ཆེས་དཀའ་
བའི་གནས་སུ་མ་གྱར་སྔོན་དུ། ནགས་ཚལ་སྲུང་སྐྱོབ་བྱེད་དགོས་པ་དང་། ད་
དུང་རྩྭ་ཐང་དང་དུས་བསྟུན་ཞིང་ས། དེ་བཞིན་གཤེར་ས་སོགས་བསྐྱར་གསོའི
ཆེད་འབད་བརྩོན་ཧ་ཅང་ཆེན་པོ་ཞིག་མ་བྱེད་ཐབས་མེད་དུ་གྱུར་ཡོད། རྒྱལ་
ཁབ་དང་མི་མང་ཡོངས་རྫོགས་མཉམ་འབྲེལ་གྱིས་ལས་དོན་ཞིག་བསྒྲུབས་ཚེ།
རྩྭ་ས་བྱེ་འགྱུར་གྱི་ཚབས་ཆེའི་ཉེན་ཚབས་དེ་ཡང་སེལ་ཐུབ་པ་ཡོང་སྲིད། དེ་
ལས་གཞན་དུ། ལས་དོན་ལ་ཕྱིར་ཤོལ་གྱིས་འབད་མེད་ལྷག་པ་ཡིན་ན། དེས
གོ་ལ་ཁྱོན་ཡོངས་ཀྱི་དཀའ་ངལ་ཁག་ཉེན་ཚབས་ཆེ་རུ་གཏོང་ངེས་ཡིན། རྩྭ་
ཐང་ཁག་ཉམས་རྒུད་ཀྱིས་ས་རྒོད་དུ་གྱུར་ཕྱིན། གལ་ཏེ་བསྐྱར་གསོ་ཐུབ་རྒྱུའི་
གནས་སྐབས་ཤིག་ཡོད་དབང་དུ་བཏང་ཡང་དུས་རབས་འགའ་ཤས་འགོར་
སྲིད་པ་ཡིན། ད་ལྟ་འགྲོ་བཞིན་པའི་བོད་མཐོ་སྒང་གི་གཞི་རྒྱ་ཆེ་བའི་རྩྭ་ཐང་གི
ཉམས་རྒུད་འདི་ནི། བོད་མི་གཅིག་པོའི་འཚོ་ཐབས་ལ་འཕྲད་པའི་གོད་ཆག་
ཅིག་མིན་པར། འདི་ནི་གོ་ལ་སྤྱིའི་ནག་རྫས་ཉར་སྲུང་དང་བསྡུ་ལེན་གྱི་ནུས་
པར་འཕྲད་པའི་གོད་ཆག་ཚབས་ཆེན་ཞིག་ཡིན།།།།
"བོད་མཐོ་སྒང་གི་གནམ་གཤིས་འགྱུར་ལྡོག་དང་འབྲེལ་བའི་གནས་སྟངས་
ཀྱི་གོ་རྟོགས་མེད་པ་དང་བསམ་གཞིགས་བྱ་རྒྱུ་མ་བྱུང་བ་ཡིན་ན། གོ་ལའི་
གནམ་གཤིས་འགྱུར་ལྡོག་སྐོར་གྱི་ང་ཚོའི་གོ་རྟོགས་དེ་ཆ་མ་ཚང་བ་ཞིག་ཏུ་
འགྱུར་རྒྱུ་རེད།"རླུང་ཁམས་ཚན་རིག་པ་ཝི་ར་ཝིར་བྷདྲན་རཱ་མཱ་ན་ཐན་
(Veerabhadran Ramanathan)གྱིས།

